<!doctype HTML PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd">
<html LANG="LA">
<head>
<meta HTTP-EQUIV="Content-Type" CONTENT="text/html; charset=ISO-8859-1">
<meta HTTP-EQUIV="Content-Style-Type" CONTENT="text/css">
<meta HTTP-EQUIV="Content-Script-Type" CONTENT="text/javascript">
<meta NAME="keywords" CONTENT="Thomas de Aquino, Corpus Thomisticum">
<meta NAME="language" CONTENT="Latin">
<meta NAME="security" CONTENT="public">
<meta NAME="owner" CONTENT="ealarcon@unav.es">
<meta NAME="author" CONTENT="Enrique Alarc&oacute;n">
<meta NAME="abstract" CONTENT="">
<link REL="stylesheet" MEDIA="screen" HREF="vscreen.css" TYPE="text/css">
<link REL="stylesheet" MEDIA="print" HREF="vprint.css" TYPE="text/css">
<link REL="stylesheet" MEDIA="aural" HREF="vaural.css" TYPE="text/css">
<meta name="viewport" content="width=device-width, initial-scale=1" />
<title>Thomas de Aquino, Sententia libri Ethicorum, lib. 1 l. 1-3</title>
<script type="text/javascript">
document.ondblclick = goPage;
  function findSelection(){
        if (document.getSelection){ txt = document.getSelection();}
        else if (document.selection){ txt = document.selection.createRange().text;}
        else {return "";}
        return txt;
  }
  function goPage(){
        var word = findSelection();
        if (word != "") {
                var toast = window.open("http://www.perseus.tufts.edu/hopper/morph?la=la&l="+word,"","width="+screen.width*0.75+",height="+screen.height*0.75+",screenX="+screen.width*0.125+"px,screenY="+screen.height*0.125+"px,scrollbars=1,resizable=1,toolbar=0");
        }
  }
  </script>
</head>
<BODY id="content"><!-- assigning the id="content" triggers the styles in the style.css file -->
<A HREF="index.html"><DIV CLASS="tres">CORPUS THOMISTICUM</DIV></A>
<DIV CLASS="uno">Sancti Thomae de Aquino</DIV>
<DIV CLASS="uno">Sententia libri Ethicorum</DIV>
<DIV CLASS="dos">liber I a lectione I ad III</DIV>
<BR>
<DIV CLASS="centro">
<TABLE ALIGN="center" SUMMARY="Imago">
<TR>
<TH><IMG SRC="icons/gozzo190.jpg" WIDTH="114" HEIGHT="190" BORDER="0" ALT="Thomas de Aquino a Benozzo Gozzoli depictus (Louvre, Paris)" ALIGN="middle"></TH>
</TR>
</TABLE>
<BR>
<SPAN CLASS="tres">Textum adaequatum Leonino 1969 edito ex plagulis de prelo<BR>emendatum ac translatum a Roberto Busa SJ in taenias magneticas<BR>denuo recognovit Enrique Alarc&oacute;n atque instruxit<BR><BR></SPAN>
<BR><HR><BR>
<P>
<A HREF="iopera.html"><IMG SRC="icons/index.gif" WIDTH="19" HEIGHT="19" ALIGN="middle" BORDER="0" ALT="Ad indicem operum omnium Sancti Thomae"></A>
&nbsp;
<A HREF="ctc0104.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<SCRIPT LANGUAGE="JavaScript" TYPE="text/javascript">
<!--
// original code by Bill Trefzger 12/12/96; revised by Enrique Alarcon 12/9/2000
function go(){if(document.selecter.select1.options[document.selecter.select1.selectedIndex].value !="none"){location=document.selecter.select1.options[document.selecter.select1.selectedIndex].value}}
document.write('<FORM NAME="selecter"><SELECT NAME="select1">');
document.write('<OPTION VALUE="none">INDEX');
document.write('<OPTION VALUE="none">------------------------------------------------');
document.write('<OPTION VALUE="index.html">Corpus Thomisticum');
document.write('<OPTION VALUE="iopera.html">Opera omnia');
document.write('<OPTION VALUE="zbiblia.html">Bibliographia Thomistica');
document.write('<OPTION VALUE="none">-------------------------------------------');
document.write('<OPTION VALUE="#72705">Sententia Ethic., lib. 1 l. 1 n. 1');
document.write('<OPTION VALUE="#72706">Sententia Ethic., lib. 1 l. 1 n. 2');
document.write('<OPTION VALUE="#72707">Sententia Ethic., lib. 1 l. 1 n. 3');
document.write('<OPTION VALUE="#72708">Sententia Ethic., lib. 1 l. 1 n. 4');
document.write('<OPTION VALUE="#72709">Sententia Ethic., lib. 1 l. 1 n. 5');
document.write('<OPTION VALUE="#72710">Sententia Ethic., lib. 1 l. 1 n. 6');
document.write('<OPTION VALUE="#72711">Sententia Ethic., lib. 1 l. 1 n. 7');
document.write('<OPTION VALUE="#72712">Sententia Ethic., lib. 1 l. 1 n. 8');
document.write('<OPTION VALUE="#72713">Sententia Ethic., lib. 1 l. 1 n. 9');
document.write('<OPTION VALUE="#72714">Sententia Ethic., lib. 1 l. 1 n. 10');
document.write('<OPTION VALUE="#72715">Sententia Ethic., lib. 1 l. 1 n. 11');
document.write('<OPTION VALUE="#72716">Sententia Ethic., lib. 1 l. 1 n. 12');
document.write('<OPTION VALUE="#72717">Sententia Ethic., lib. 1 l. 1 n. 13');
document.write('<OPTION VALUE="#72718">Sententia Ethic., lib. 1 l. 1 n. 14');
document.write('<OPTION VALUE="#72719">Sententia Ethic., lib. 1 l. 1 n. 15');
document.write('<OPTION VALUE="#72720">Sententia Ethic., lib. 1 l. 1 n. 16');
document.write('<OPTION VALUE="#72721">Sententia Ethic., lib. 1 l. 1 n. 17');
document.write('<OPTION VALUE="#72722">Sententia Ethic., lib. 1 l. 1 n. 18');
document.write('<OPTION VALUE="#72723">Sententia Ethic., lib. 1 l. 2 n. 1');
document.write('<OPTION VALUE="#72724">Sententia Ethic., lib. 1 l. 2 n. 2');
document.write('<OPTION VALUE="#72725">Sententia Ethic., lib. 1 l. 2 n. 3');
document.write('<OPTION VALUE="#72726">Sententia Ethic., lib. 1 l. 2 n. 4');
document.write('<OPTION VALUE="#72727">Sententia Ethic., lib. 1 l. 2 n. 5');
document.write('<OPTION VALUE="#72728">Sententia Ethic., lib. 1 l. 2 n. 6');
document.write('<OPTION VALUE="#72729">Sententia Ethic., lib. 1 l. 2 n. 7');
document.write('<OPTION VALUE="#72730">Sententia Ethic., lib. 1 l. 2 n. 8');
document.write('<OPTION VALUE="#72731">Sententia Ethic., lib. 1 l. 2 n. 9');
document.write('<OPTION VALUE="#72732">Sententia Ethic., lib. 1 l. 2 n. 10');
document.write('<OPTION VALUE="#72733">Sententia Ethic., lib. 1 l. 2 n. 11');
document.write('<OPTION VALUE="#72734">Sententia Ethic., lib. 1 l. 2 n. 12');
document.write('<OPTION VALUE="#72735">Sententia Ethic., lib. 1 l. 2 n. 13');
document.write('<OPTION VALUE="#72736">Sententia Ethic., lib. 1 l. 3 n. 1');
document.write('<OPTION VALUE="#72737">Sententia Ethic., lib. 1 l. 3 n. 2');
document.write('<OPTION VALUE="#72738">Sententia Ethic., lib. 1 l. 3 n. 3');
document.write('<OPTION VALUE="#72739">Sententia Ethic., lib. 1 l. 3 n. 4');
document.write('<OPTION VALUE="#72740">Sententia Ethic., lib. 1 l. 3 n. 5');
document.write('<OPTION VALUE="#72741">Sententia Ethic., lib. 1 l. 3 n. 6');
document.write('<OPTION VALUE="#72742">Sententia Ethic., lib. 1 l. 3 n. 7');
document.write('<OPTION VALUE="#72743">Sententia Ethic., lib. 1 l. 3 n. 8');
document.write('<OPTION VALUE="#72744">Sententia Ethic., lib. 1 l. 3 n. 9');
document.write('<OPTION VALUE="#72745">Sententia Ethic., lib. 1 l. 3 n. 10');
document.write('<OPTION VALUE="#72746">Sententia Ethic., lib. 1 l. 3 n. 11');
document.write('</SELECT>');
document.write('<BR><BR>');
document.write('<INPUT TYPE="button" VALUE="Agedum" ONCLICK="go()">');
document.write('</FORM>');
// -->
</SCRIPT>
<BR><HR><BR>
</DIV>
<DIV CLASS="B">Liber 1</DIV>
<DIV CLASS="D">Lectio 1</DIV>
<P TITLE="Sententia Ethic., lib. 1 l. 1 n. 1"><A NAME="72705"><SPAN CLASS="ref">[72705] Sententia Ethic., lib. 1 l. 1 n. 1 </SPAN></A>Sicut philosophus dicit in principio metaphysicae, sapientis est ordinare. Cuius ratio est, quia sapientia est potissima perfectio rationis, cuius proprium est cognoscere ordinem. Nam etsi vires sensitivae cognoscant res aliquas absolute, ordinem tamen unius rei ad aliam cognoscere est solius intellectus aut rationis. Invenitur autem duplex ordo in rebus. Unus quidem partium alicuius totius seu alicuius multitudinis adinvicem, sicut partes domus ad invicem ordinantur; alius autem est ordo rerum in finem. Et hic ordo est principalior, quam primus. Nam, ut philosophus dicit in XI metaphysicae, ordo partium exercitus adinvicem, est propter ordinem totius exercitus ad ducem. Ordo autem quadrupliciter ad rationem comparatur. Est enim quidam ordo quem ratio non facit, sed solum considerat, sicut est ordo rerum naturalium. Alius autem est ordo, quem ratio considerando facit in proprio actu, puta cum ordinat conceptus suos adinvicem, et signa conceptuum, quae sunt voces significativae; tertius autem est ordo quem ratio considerando facit in operationibus voluntatis. Quartus autem est ordo quem ratio considerando facit in exterioribus rebus, quarum ipsa est causa, sicut in arca et domo.</P>
<P TITLE="Sententia Ethic., lib. 1 l. 1 n. 2"><A NAME="72706"><SPAN CLASS="ref">[72706] Sententia Ethic., lib. 1 l. 1 n. 2 </SPAN></A>Et quia consideratio rationis per habitum scientiae perficitur, secundum hos diversos ordines quos proprie ratio considerat, sunt diversae scientiae. Nam ad philosophiam naturalem pertinet considerare ordinem rerum quem ratio humana considerat sed non facit; ita quod sub naturali philosophia comprehendamus et mathematicam et metaphysicam. Ordo autem quem ratio considerando facit in proprio actu, pertinet ad rationalem philosophiam, cuius est considerare ordinem partium orationis adinvicem, et ordinem principiorum in conclusiones; ordo autem actionum voluntariarum pertinet ad considerationem moralis philosophiae. Ordo autem quem ratio considerando facit in rebus exterioribus constitutis per rationem humanam, pertinet ad artes mechanicas. Sic igitur moralis philosophiae, circa quam versatur praesens intentio, proprium est considerare operationes humanas, secundum quod sunt ordinatae adinvicem et ad finem.</P>
<P TITLE="Sententia Ethic., lib. 1 l. 1 n. 3"><A NAME="72707"><SPAN CLASS="ref">[72707] Sententia Ethic., lib. 1 l. 1 n. 3 </SPAN></A>Dico autem operationes humanas, quae procedunt a voluntate hominis secundum ordinem rationis. Nam si quae operationes in homine inveniuntur, quae non subiacent voluntati et rationi, non dicuntur proprie humanae, sed naturales, sicut patet de operationibus animae vegetabilis, quae nullo modo cadunt sub consideratione moralis philosophiae. Sicut igitur subiectum philosophiae naturalis est motus, vel res mobilis, ita etiam subiectum moralis philosophiae est operatio humana ordinata in finem, vel etiam homo prout est voluntarie agens propter finem.</P>
<P TITLE="Sententia Ethic., lib. 1 l. 1 n. 4"><A NAME="72708"><SPAN CLASS="ref">[72708] Sententia Ethic., lib. 1 l. 1 n. 4 </SPAN></A>Sciendum est autem, quod quia homo naturaliter est animal sociale, utpote qui indiget ad suam vitam multis, quae sibi ipse solus praeparare non potest; consequens est, quod homo naturaliter sit pars alicuius multitudinis, per quam praestetur sibi auxilium ad bene vivendum. Quo quidem auxilio indiget ad duo. Primo quidem ad ea quae sunt vitae necessaria, sine quibus praesens vita transigi non potest: et ad hoc auxiliatur homini domestica multitudo, cuius est pars. Nam quilibet homo a parentibus habet generationem et nutrimentum et disciplinam et similiter etiam singuli, qui sunt partes domesticae familiae, seinvicem iuvant ad necessaria vitae. Alio modo iuvatur homo a multitudine, cuius est pars, ad vitae sufficientiam perfectam; scilicet ut homo non solum vivat, sed et bene vivat, habens omnia quae sibi sufficiunt ad vitam: et sic homini auxiliatur multitudo civilis, cuius ipse est pars, non solum quantum ad corporalia, prout scilicet in civitate sunt multa artificia, ad quae una domus sufficere non potest, sed etiam quantum ad moralia; inquantum scilicet per publicam potestatem coercentur insolentes iuvenes metu poenae, quos paterna monitio corrigere non valet.</P>
<P TITLE="Sententia Ethic., lib. 1 l. 1 n. 5"><A NAME="72709"><SPAN CLASS="ref">[72709] Sententia Ethic., lib. 1 l. 1 n. 5 </SPAN></A>Sciendum est autem, quod hoc totum, quod est civilis multitudo, vel domestica familia habet solam ordinis unitatem, secundum quam non est aliquid simpliciter unum; et ideo pars huius totius potest habere operationem, quae non est operatio totius, sicut miles in exercitu habet operationem quae non est totius exercitus. Habet nihilominus et ipsum totum aliquam operationem, quae non est propria alicuius partium, sed totius, puta conflictus totius exercitus. Et tractus navis est operatio multitudinis trahentium navem. Est autem aliud totum quod habet unitatem non solum ordine, sed compositione, aut colligatione, vel etiam continuitate, secundum quam unitatem est aliquid unum simpliciter; et ideo nulla est operatio partis, quae non sit totius. In continuis enim idem est motus totius et partis; et similiter in compositis, vel colligatis, operatio partis principaliter est totius; et ideo oportet, quod ad eamdem scientiam pertineat consideratio talis totius et partis eius. Non autem ad eamdem scientiam pertinet considerare totum quod habet solam ordinis unitatem, et partes ipsius.</P>
<P TITLE="Sententia Ethic., lib. 1 l. 1 n. 6"><A NAME="72710"><SPAN CLASS="ref">[72710] Sententia Ethic., lib. 1 l. 1 n. 6 </SPAN></A>Et inde est, quod moralis philosophia in tres partes dividitur. Quarum prima considerat operationes unius hominis ordinatas ad finem, quae vocatur monastica. Secunda autem considerat operationes multitudinis domesticae, quae vocatur oeconomica. Tertia autem considerat operationes multitudinis civilis, quae vocatur politica.</P>
<P TITLE="Sententia Ethic., lib. 1 l. 1 n. 7"><A NAME="72711"><SPAN CLASS="ref">[72711] Sententia Ethic., lib. 1 l. 1 n. 7 </SPAN></A>Incipiens igitur Aristoteles tradere moralem philosophiam a prima sui parte in hoc libro, qui dicitur Ethicorum, idest Moralium, praemittit prooemium, in quo tria facit. Primo enim ostendit de quo est intentio. Secundo modum tractandi, ibi, dicetur autem utique sufficienter et cetera. Tertio qualis debeat esse auditor huius scientiae, ibi: unusquisque autem bene iudicat et cetera. Circa primum duo facit. Primo praemittit quaedam, quae sunt necessaria ad propositum ostendendum. Secundo manifestat propositum, ibi, si utique est aliquis finis et cetera. Circa primum duo facit. Primo enim proponit necessitatem finis; secundo habitudinem humanorum actuum ad finem, ibi: multis autem operationibus et cetera. Circa primum tria facit. Primo proponit, quod omnia humana ordinantur ad finem; secundo ostendit diversitatem finium, ibi, differentia vero finium etc.; tertio ponit comparationem finium adinvicem, ibi, quorum autem sunt fines et cetera. Circa primum duo facit. Primo proponit quod intendit. Secundo manifestat propositum, ibi, ideo bene enunciaverunt et cetera.</P>
<P TITLE="Sententia Ethic., lib. 1 l. 1 n. 8"><A NAME="72712"><SPAN CLASS="ref">[72712] Sententia Ethic., lib. 1 l. 1 n. 8 </SPAN></A>Circa primum, considerandum est, quod duo sunt principia humanorum actuum, scilicet intellectus seu ratio, et appetitus, quae sunt principia moventia, ut dicitur in tertio de anima. In intellectu autem vel ratione consideratur speculativum et practicum. In appetitu autem rationali consideratur electio et executio. Omnia autem ista ordinantur ad aliquod bonum sicut in finem; nam verum est finis speculationis. Quantum ergo ad intellectum speculativum ponit doctrinam per quam transfunditur scientia a magistro in discipulum. Quantum vero ad intellectum practicum ponit artem, quae est recta ratio factibilium, ut habetur in VI huius; quantum vero ad actum intellectus appetitivi ponitur electio. Quantum vero ad executionem ponitur actus. Non facit autem mentionem de prudentia, quae est in ratione practica sicut et ars, quia per prudentiam proprie dirigitur electio. Dicit ergo quod singulum horum manifeste appetit quoddam bonum tamquam finem.</P>
<P TITLE="Sententia Ethic., lib. 1 l. 1 n. 9"><A NAME="72713"><SPAN CLASS="ref">[72713] Sententia Ethic., lib. 1 l. 1 n. 9 </SPAN></A>Deinde cum dicit: ideo bene enuntiaverunt etc., manifestat propositum per diffinitionem boni. Circa quod considerandum est, quod bonum numeratur inter prima: adeo quod secundum Platonicos, bonum est prius ente. Sed secundum rei veritatem bonum cum ente convertitur. Prima autem non possunt notificari per aliqua priora, sed notificantur per posteriora, sicut causae per proprios effectus. Cum autem bonum proprie sit motivum appetitus, describitur bonum per motum appetitus, sicut solet manifestari vis motiva per motum. Et ideo dicit, quod philosophi bene enunciaverunt, bonum esse id quod omnia appetunt.</P>
<P TITLE="Sententia Ethic., lib. 1 l. 1 n. 10"><A NAME="72714"><SPAN CLASS="ref">[72714] Sententia Ethic., lib. 1 l. 1 n. 10 </SPAN></A>Nec est instantia de quibusdam, qui appetunt malum. Quia non appetunt malum nisi sub ratione boni, in quantum scilicet aestimant illud esse bonum, et sic intentio eorum per se fertur ad bonum, sed per accidens cadit supra malum.</P>
<P TITLE="Sententia Ethic., lib. 1 l. 1 n. 11"><A NAME="72715"><SPAN CLASS="ref">[72715] Sententia Ethic., lib. 1 l. 1 n. 11 </SPAN></A>Quod autem dicit <I>quod omnia appetunt</I>, non est intelligendum solum de habentibus cognitionem, quae apprehendunt bonum, sed etiam de rebus carentibus cognitione, quae naturali appetitu tendunt in bonum, non quasi cognoscant bonum, sed quia ab aliquo cognoscente moventur ad bonum, scilicet ex ordinatione divini intellectus: ad modum quo sagitta tendit ad signum ex directione sagittantis. Ipsum autem tendere in bonum, est appetere bonum, unde et actum dixit appetere bonum in quantum tendit in bonum. Non autem est unum bonum in quod omnia tendunt, ut infra dicetur. Et ideo non describitur hic aliquod unum bonum, sed bonum communiter sumptum. Quia autem nihil est bonum, nisi inquantum est quaedam similitudo et participatio summi boni, ipsum summum bonum quodammodo appetitur in quolibet bono et sic potest dici quod unum bonum est, quod omnia appetunt.</P>
<P TITLE="Sententia Ethic., lib. 1 l. 1 n. 12"><A NAME="72716"><SPAN CLASS="ref">[72716] Sententia Ethic., lib. 1 l. 1 n. 12 </SPAN></A>Deinde cum dicit: differentia vero quaedam etc., ostendit differentiam finium. Circa quod considerandum est, quod finale bonum in quod tendit appetitus uniuscuiusque est ultima perfectio eius. Prima autem perfectio se habet per modum formae. Secunda autem per modum operationis. Et ideo oportet hanc esse differentiam finium quod quidam fines sint ipsae operationes, quidam vero sint ipsa <I>opera</I>, id est opera quaedam praeter operationes.</P>
<P TITLE="Sententia Ethic., lib. 1 l. 1 n. 13"><A NAME="72717"><SPAN CLASS="ref">[72717] Sententia Ethic., lib. 1 l. 1 n. 13 </SPAN></A>Ad cuius evidentiam considerandum est, quod duplex est operatio, ut dicitur in IX metaphysicae: una quae manet in ipso operante, sicut videre, velle et intelligere: et huiusmodi operatio proprie dicitur actio; alia autem est operatio transiens in exteriorem materiam, quae proprie dicitur factio; et haec est duplex: quandoque enim aliquis exteriorem materiam assumit solum ad usum, sicut equum ad equitandum, et cytharam ad cytharizandum. Quandoque autem assumit materiam exteriorem ut mutet eam in aliquam formam, sicut cum artifex facit lectum aut domum. Prima igitur et secunda harum operationum non habent aliquid operatum quod sit finis, sed utraque earum est finis; prima tamen nobilior est quam secunda: inquantum manet in ipso operante. Tertia vero operatio est sicut generatio quaedam, cuius finis est res generata. Et ideo in operationibus tertii generis ipsa operata sunt fines.</P>
<P TITLE="Sententia Ethic., lib. 1 l. 1 n. 14"><A NAME="72718"><SPAN CLASS="ref">[72718] Sententia Ethic., lib. 1 l. 1 n. 14 </SPAN></A>Deinde cum dicit: quorum autem sunt fines etc., ponit tertium; dicens, quod in quibuscumque operata, quae sunt praeter operationes, sunt fines, oportet quod in his operata sint meliora operationibus: sicut res generata est melior generatione. Nam finis est potior his quae sunt ad finem. Nam ea quae sunt in finem habent rationem boni ex ordine in finem.</P>
<P TITLE="Sententia Ethic., lib. 1 l. 1 n. 15"><A NAME="72719"><SPAN CLASS="ref">[72719] Sententia Ethic., lib. 1 l. 1 n. 15 </SPAN></A>Deinde cum dicit: multis autem operationibus etc., agit de comparatione habituum et actuum ad finem. Et circa hoc quatuor facit. Primo manifestat, quod diversa ordinantur ad diversos fines. Et dicit, quod cum multae sint operationes, et artes et doctrinae, necesse est quod earum sint diversi fines. Quia fines, et ea quae sunt ad finem sunt proportionalia. Quod quidem manifestat per hoc, quod artis medicinalis finis est sanitas, navifactivae vero navigatio, militaris autem victoria, <I>oeconomicae vero</I>, idest dispensativae domus, divitiae, quod quidem dicit secundum multorum opinionem. Ipse autem probat in primo politicae, quod divitiae non sunt finis oeconomicae, sed instrumenta.</P>
<P TITLE="Sententia Ethic., lib. 1 l. 1 n. 16"><A NAME="72720"><SPAN CLASS="ref">[72720] Sententia Ethic., lib. 1 l. 1 n. 16 </SPAN></A>Secundo ibi: quaecumque autem sunt talium etc., ponit ordinem habituum adinvicem. Contingit enim unum habitum operativum, quem vocat virtutem, sub alio esse. Sicut ars quae facit frena est sub arte equitandi, quia ille qui debet equitare praecipit artifici qualiter faciat frenum. Et sic est architector, idest principalis artifex respectu ipsius. Et eadem ratio est de aliis artibus, quae faciunt alia instrumenta necessaria ad equitandum, puta sellas, vel aliquid huiusmodi. Equestris autem ulterius ordinatur sub militari. Milites enim dicebantur antiquitus non solum equites, sed quicumque pugnatores ad vincendum. Unde sub militari continetur non solum equestris, sed omnis ars vel virtus ordinata ad bellicam operationem, sicut sagittaria, fundibularia vel quaecumque alia huiusmodi. Et per eundem modum aliae artes sub aliis.</P>
<P TITLE="Sententia Ethic., lib. 1 l. 1 n. 17"><A NAME="72721"><SPAN CLASS="ref">[72721] Sententia Ethic., lib. 1 l. 1 n. 17 </SPAN></A>Tertio ibi: in omnibus utique etc., proponit ordinem finium secundum ordinem habituum. Et dicit quod in omnibus artibus vel virtutibus hoc communiter est verum, quod fines architectonicarum sunt simpliciter quoad omnes magis desiderabiles, quam fines artium vel virtutum, quae sunt sub principalibus. Quod probat per hoc, quod homines <I>persequuntur</I>, id est quaerunt, <I>illa</I>, id est fines inferiorum artium vel virtutum <I>gratia horum</I>, idest propter fines superiorum. Litera autem suspensiva est, et sic legenda: <I>quaecumque sunt talium sub una quadam virtute (...) in omnibus utique architectonicarum fines</I> et cetera.</P>
<P TITLE="Sententia Ethic., lib. 1 l. 1 n. 18"><A NAME="72722"><SPAN CLASS="ref">[72722] Sententia Ethic., lib. 1 l. 1 n. 18 </SPAN></A>Quarto ostendit non differre quantum ad ordinem finium, utrum finis sit opus vel operatio. Et dicit quod nihil differt, quantum ad ordinem pertinet, quod fines earum sint operationes, aut aliquod operatum praeter operationes, sicut apparet in praedictis doctrinis. Nam frenifactivae finis est operatum frenum; equestris vero, quae est principalior, finis est operatio scilicet equitatio; e converso autem se habet in medicinali, et in exercitativa. Nam medicinalis finis est aliquod operatum, idest sanitas. Exercitativae vero, quae sub ea continetur, finis est operatio idest exercitium.</P>
<BR>
<DIV CLASS="D">Lectio 2</DIV>
<P TITLE="Sententia Ethic., lib. 1 l. 2 n. 1"><A NAME="72723"><SPAN CLASS="ref">[72723] Sententia Ethic., lib. 1 l. 2 n. 1 </SPAN></A>Si itaque est aliquis finis operabilium et cetera. Praemissis his quae sunt necessaria ad propositum ostendendum, hic accedit philosophus ad manifestandum propositum, scilicet ad ostendendum ad quid principaliter respiciat huius scientiae intentio. Et circa hoc tria facit. Primo ostendit ex praemissis, esse aliquem finem optimum in rebus humanis. Secundo ostendit, quod necessarium est habere cognitionem de ipso, ibi, igitur ad vitam et cetera. Tertio ostendit ad quam scientiam pertineat eius cognitio ibi. Videbitur autem utique principalissimae et cetera. Circa primum utitur triplici ratione. Quarum principalis talis est. Quicumque finis est talis quod alia volumus propter illum et ipsum volumus propter se ipsum et non aliquid aliud, iste finis non solum est bonus, sed etiam est optimus, et hoc apparet ex hoc quod semper finis cuius gratia alii fines quaeruntur est principalior, ut ex supra dictis patet; sed necesse est esse aliquem talem finem. Ergo in rebus humanis est aliquis finis bonus et optimus.</P>
<P TITLE="Sententia Ethic., lib. 1 l. 2 n. 2"><A NAME="72724"><SPAN CLASS="ref">[72724] Sententia Ethic., lib. 1 l. 2 n. 2 </SPAN></A>Minorem probat secunda ratione ducente ad impossibile, quae talis est. Manifestum est ex praemissis quod unus finis propter alium desideratur. Aut ergo est devenire ad aliquem finem, qui non desideratur propter alium, aut non. Si sic, habetur propositum. Si autem non est invenire aliquem talem finem, consequens est quod omnis finis desideretur propter alium finem. Et sic oportet procedere in infinitum. Sed hoc est impossibile, quod procedatur in finibus in infinitum: ergo necesse est esse aliquem finem qui non sit propter alium finem desideratus.</P>
<P TITLE="Sententia Ethic., lib. 1 l. 2 n. 3"><A NAME="72725"><SPAN CLASS="ref">[72725] Sententia Ethic., lib. 1 l. 2 n. 3 </SPAN></A>Quod autem sit impossibile in finibus procedere in infinitum, probat tertia ratione quae est etiam ducens ad impossibile, hoc modo. Si procedatur in infinitum in desiderio finium, ut scilicet semper unus finis desideretur propter alium in infinitum, nunquam erit devenire ad hoc quod homo consequatur fines desideratos. Sed frustra et vane aliquis desiderat id quod non potest assequi; ergo desiderium finis esset frustra et vanum. Sed hoc desiderium est naturale: dictum enim est supra quod bonum est, quod naturaliter omnia desiderant; ergo sequetur quod naturale desiderium sit inane et vacuum. Sed hoc est impossibile. Quia naturale desiderium nihil aliud est quam inclinatio inhaerens rebus ex ordinatione primi moventis, quae non potest esse supervacua; ergo impossibile est quod in finibus procedatur in infinitum.</P>
<P TITLE="Sententia Ethic., lib. 1 l. 2 n. 4"><A NAME="72726"><SPAN CLASS="ref">[72726] Sententia Ethic., lib. 1 l. 2 n. 4 </SPAN></A>Et sic necesse est esse aliquem ultimum finem propter quem omnia alia desiderantur et ipse non desideratur propter alia. Et ita necesse est esse aliquem optimum finem rerum humanarum.</P>
<P TITLE="Sententia Ethic., lib. 1 l. 2 n. 5"><A NAME="72727"><SPAN CLASS="ref">[72727] Sententia Ethic., lib. 1 l. 2 n. 5 </SPAN></A>Deinde cum dicit: igitur ad vitam etc., ostendit quod huius finis cognitio, est homini necessaria. Et circa hoc duo facit. Primo ostendit, quod necessarium est homini cognoscere talem finem. Secundo ostendit quid de eo cognoscere oporteat, ibi, si autem sic, tentandum est, et cetera. Concludit ergo primo ex dictis, quod ex quo est aliquis optimus finis rerum humanarum, cognitio eius, habet <I>magnum incrementum ad vitam</I>, idest multum auxilium confert ad totam vitam humanam. Quod quidem apparet tali ratione. Nihil quod in alterum dirigitur potest homo recte assequi nisi cognoscat illud ad quod dirigendum est. Et hoc apparet per exemplum sagittatoris, qui directe emittit sagittam, attendens ad signum ad quod eam dirigit. Sed tota humana vita oportet quod ordinetur in ultimum et optimum finem humanae vitae; ergo ad rectitudinem humanae vitae necesse est habere cognitionem de ultimo et optimo fine humanae vitae. Et huius ratio est, quia semper ratio eorum quae sunt ad finem, sumenda est ab ipso fine, ut etiam in secundo physicorum probatur.</P>
<P TITLE="Sententia Ethic., lib. 1 l. 2 n. 6"><A NAME="72728"><SPAN CLASS="ref">[72728] Sententia Ethic., lib. 1 l. 2 n. 6 </SPAN></A>Deinde cum dicit: si autem sic etc., ostendit quid circa istum finem sit cognoscendum. Et dicit quod ex quo sic est, quod cognitio optimi finis necessaria est ad vitam humanam: oportet accipere quis sit iste optimus finis et ad quam scientiam speculativam vel practicam pertineat eius consideratio. Per disciplinas enim intelligit scientias speculativas, per virtutes autem scientias practicas, quia sunt aliquarum operationum principia. Dicit autem quod tentandum est de his determinare ad insinuandum difficultatem, quae est in accipiendo ultimum finem in humana vita sicut et in considerando omnes causas altissimas. Dicit autem quod oportet illud accipere <I>figuraliter</I>, id est verisimiliter, quia talis modus accipiendi convenit rebus humanis, ut infra dicetur. Horum autem duorum, primum quidem pertinet ad tractatum huius scientiae, quia talis consideratio est circa rem de qua haec scientia considerat. Sed secundum pertinet ad prooemium: in quo manifestatur intentio huius doctrinae.</P>
<P TITLE="Sententia Ethic., lib. 1 l. 2 n. 7"><A NAME="72729"><SPAN CLASS="ref">[72729] Sententia Ethic., lib. 1 l. 2 n. 7 </SPAN></A>Et ideo statim consequenter cum dicit: videbitur autem utique etc., ostendit ad quam scientiam pertineat huius finis consideratio. Et circa hoc duo facit. Primo ponit rationem ad propositum ostendendum. Secundo probat quiddam quod supposuerat, ibi: quas enim esse est debitum et cetera. Primo ergo ponit rationem ad propositum, quae talis est. Optimus finis pertinet ad principalissimam scientiam, et maxime architectonicam. Et hoc patet ex his, quae supra praemissa sunt. Dictum est enim quod sub scientia vel arte quae est de fine continentur illae quae sunt circa ea quae sunt ad finem. Et sic oportet quod ultimus finis pertineat ad scientiam principalissimam, tamquam de principalissimo fine existentem, et maxime architectonicae, tamquam praecipienti aliis quid oporteat facere. Sed civilis scientia videtur esse <I>talis</I>, scilicet principalissima, et maxime architectonica. Ergo ad eam pertinet considerare optimum finem.</P>
<P TITLE="Sententia Ethic., lib. 1 l. 2 n. 8"><A NAME="72730"><SPAN CLASS="ref">[72730] Sententia Ethic., lib. 1 l. 2 n. 8 </SPAN></A>Deinde cum dicit: quas enim esse etc., probat quod supposuerat; scilicet quod civilis sit talis. Et primo probat quod sit maxime architectonica. Secundo quod sit principalissima, ibi: si enim et idem est uni et cetera. Circa primum duo facit. Primo attribuit politicae, sive civili, ea quae pertinent ad scientiam architectonicam. Secundo ex his concludit propositum, ibi, utente autem hac et cetera. Duo autem pertinent ad scientiam architectonicam, quorum unum est, quod ipsa praecipit scientiae vel arti quae est sub ipsa quid debeat operari, sicut equestris praecipit frenifactivae. Aliud autem est, quod utitur ea ad suum finem. Primum autem horum convenit politicae, vel civili, tam respectu speculativarum scientiarum, quam respectu practicarum; aliter tamen et aliter. Nam practicae scientiae praecipit politica, et quantum ad usum eius ut scilicet operetur vel non operetur, et quantum ad determinationem actus. Praecipit enim fabro non solum quod utatur sua arte, sed etiam quod sic utatur, tales cultellos faciens. Utrumque enim est ordinatum ad finem humanae vitae.</P>
<P TITLE="Sententia Ethic., lib. 1 l. 2 n. 9"><A NAME="72731"><SPAN CLASS="ref">[72731] Sententia Ethic., lib. 1 l. 2 n. 9 </SPAN></A>Sed scientiae speculativae praecipit civilis solum quantum ad usum, non autem quantum ad determinationem operis; ordinat enim politica, quod aliqui doceant vel addiscant geometriam. Huiusmodi enim actus inquantum sunt voluntarii pertinent ad materiam moralem et sunt ordinabiles ad finem humanae vitae. Non autem praecipit politicus geometrae quid de triangulo concludat, hoc enim non subiacet humanae voluntati, nec est ordinabile humanae vitae, sed dependet ex ipsa rerum ratione. Et ideo dicit, quod politica praeordinat quas disciplinarum debitum est esse in civitatibus, scilicet tam practicarum quam speculativarum, et quis quam debeat addiscere, et usque ad quod tempus.</P>
<P TITLE="Sententia Ethic., lib. 1 l. 2 n. 10"><A NAME="72732"><SPAN CLASS="ref">[72732] Sententia Ethic., lib. 1 l. 2 n. 10 </SPAN></A>Alia autem proprietas scientiae architectonicae, scilicet uti inferioribus scientiis, pertinet ad politicam, solum respectu practicarum scientiarum; unde subdit quod <I>pretiosissimas</I>, idest nobilissimas <I>virtutum</I> idest artium operativarum videmus esse sub politica, scilicet militarem, et oeconomicam et rhetoricam, quibus omnibus utitur politica ad suum finem, scilicet ad bonum commune civitatis.</P>
<P TITLE="Sententia Ethic., lib. 1 l. 2 n. 11"><A NAME="72733"><SPAN CLASS="ref">[72733] Sententia Ethic., lib. 1 l. 2 n. 11 </SPAN></A>Deinde cum dicit: utente autem hac etc., ex praemissis duobus concludit propositum. Et dicit quod, cum politica, quae practica est, utatur reliquis practicis disciplinis, sicut secundo dictum est, et cum ipsa legemponat quid oporteat operari et a quibus abstinere, ut primo dictum est, consequens est quod finis huius tamquam architectonicae <I>complectitur</I>, idest sub se continet fines aliarum scientiarum practicarum. Unde concludit quod hic, scilicet finis politicae, est <I>humanum bonum</I>, id est optimum in rebus humanis.</P>
<P TITLE="Sententia Ethic., lib. 1 l. 2 n. 12"><A NAME="72734"><SPAN CLASS="ref">[72734] Sententia Ethic., lib. 1 l. 2 n. 12 </SPAN></A>Deinde cum dicit: si enim et idem est etc., ostendit quod politica sit principalissima, ex ipsa ratione proprii finis. Manifestum est enim quod unaquaeque causa tanto potior est quanto ad plura effectus eius se extendit. Unde et bonum, quod habet rationem causae finalis, tanto potius est quanto ad plura se extendit. Et ideo, si idem est bonum uni homini et toti civitati: multo videtur maius et perfectius <I>suscipere</I>, id est procurare, et salvare, id est conservare, illud quod est bonum totius civitatis, quam id quod est bonum unius hominis. Pertinet quidem enim ad amorem qui debet esse inter homines quod homo quaerat et conservet bonum etiam uni soli homini, sed multo melius est et divinius quod hoc exhibeatur toti genti et civitatibus. Vel aliter: amabile quidem est quod hoc exhibeatur uni soli civitati, sed multo divinius est, quod hoc exhibeatur toti genti, in qua multae civitates continentur. Dicit autem hoc esse <I>divinius</I>, eo quod magis pertinet ad Dei similitudinem, qui est universalis causa omnium bonorum. Hoc autem bonum, scilicet quod est commune uni vel civitatibus pluribus, intendit <I>methodus quaedam, id est ars</I>, quae vocatur civilis. Unde ad ipsam maxime pertinet considerare ultimum finem humanae vitae: tamquam ad principalissimam.</P>
<P TITLE="Sententia Ethic., lib. 1 l. 2 n. 13"><A NAME="72735"><SPAN CLASS="ref">[72735] Sententia Ethic., lib. 1 l. 2 n. 13 </SPAN></A>Sciendum est autem, quod politicam dicit esse principalissimam, non simpliciter, sed in genere activarum scientiarum, quae sunt circa res humanas, quarum ultimum finem politica considerat. Nam ultimum finem totius universi considerat scientia divina, quae est respectu omnium principalissima. Dicit autem ad politicam pertinere considerationem ultimi finis humanae vitae; de quo tamen in hoc libro determinat, quia doctrina huius libri continet prima elementa scientiae politicae.</P>
<BR>
<DIV CLASS="D">Lectio 3</DIV>
<P TITLE="Sententia Ethic., lib. 1 l. 3 n. 1"><A NAME="72736"><SPAN CLASS="ref">[72736] Sententia Ethic., lib. 1 l. 3 n. 1 </SPAN></A>Dicetur autem utique sufficienter et cetera. Postquam philosophus ostendit quid sit bonum, quod principaliter intenditur in hac scientia, hic determinat modum huic scientiae convenientem. Et primo ex parte doctoris; secundo ex parte auditoris, ibi: eodem utique modo et cetera. Circa primum ponit talem rationem. Modus manifestandi veritatem in qualibet scientia, debet esse conveniens ei quod subiicitur sicut materia in illa scientia. Quod quidem manifestat ex hoc, quod certitudo non potest inveniri, nec est requirenda similiter in omnibus sermonibus, quibus de aliqua re ratiocinamur. Sicut etiam neque <I>in conditis</I>, id est his quae fiunt per artem, non est similis modus operandi in omnibus; sed unusquisque artifex operatur ex materia, secundum modum ei convenientem aliter quidem ex cera aliter ex luto, aliter ex ferro. Materia autem moralis talis est, quod non est ei conveniens perfecta certitudo. Et hoc manifestat per duo genera rerum quae videntur ad materiam moralem pertinere.</P>
<P TITLE="Sententia Ethic., lib. 1 l. 3 n. 2"><A NAME="72737"><SPAN CLASS="ref">[72737] Sententia Ethic., lib. 1 l. 3 n. 2 </SPAN></A>Primo namque et principaliter ad materiam moralem pertinent opera virtuosa, quae vocat hic <I>iusta</I>, de quibus principaliter intendit civilis scientia. Circa quae non habetur certa sententia hominum, sed magna differentia est in hoc quod homines de his iudicant. Et in hoc multiplex error contingit. Nam quaedam sunt quae a quibusdam reputantur iusta et honesta, a quibusdam autem iniusta et inhonesta, secundum differentiam temporum et locorum et personarum. Aliquid enim reputatur vitiosum uno tempore aut in una regione, quod in alio tempore aut in alia regione non reputatur vitiosum. Et ex ista differentia contingit quosdam opinari quod nihil esset naturaliter iustum vel honestum, sed solum secundum legispositionem; de qua quidem opinione ipse plenius aget in V huius.</P>
<P TITLE="Sententia Ethic., lib. 1 l. 3 n. 3"><A NAME="72738"><SPAN CLASS="ref">[72738] Sententia Ethic., lib. 1 l. 3 n. 3 </SPAN></A>Secundo autem ad materiam moralem pertinent bona exteriora, quibus homo utitur ad finem, et circa ista etiam bona contingit invenire praedictum errorem, quia non semper eodem modo se habent in omnibus. Quidam enim per ea iuvantur, quibusdam vero ex ipsis proveniunt detrimenta. Multi enim homines occasione suarum divitiarum perierunt, utpote a latronibus interfecti. Quidam vero occasione suae fortitudinis corporalis, ex cuius fiducia incaute se periculis exposuerunt. Et sic manifestum est, quod materia moralis est varia et deformis, non habens omnimodam certitudinem.</P>
<P TITLE="Sententia Ethic., lib. 1 l. 3 n. 4"><A NAME="72739"><SPAN CLASS="ref">[72739] Sententia Ethic., lib. 1 l. 3 n. 4 </SPAN></A>Et quia secundum artem demonstrativae scientiae, oportet principia esse conformia conclusionibus, amabile est et optabile, <I>de talibus</I>, idest tam variabilibus, tractatum facientes, et ex similibus procedentes ostendere veritatem, primo quidem <I>grosse</I> idest applicando universalia principia et simplicia ad singularia et composita, in quibus est actus. Necessarium est enim in qualibet operativa scientia ut procedatur modo compositivo, e contrario autem in scientia speculativa necesse est ut procedatur modo resolutivo, resolvendo composita in principia simplicia. Deinde oportet ostendere veritatem <I>figuraliter</I>, idest verisimiliter; et hoc est procedere ex propriis principiis huius scientiae. Nam scientia moralis est de actibus voluntariis: voluntatis autem motivum est, non solum bonum, sed apparens bonum. Tertio oportet ut cum dicturi simus de his quae ut frequentius accidunt, idest de actibus voluntariis, quos voluntas non ex necessitate producit, sed forte inclinata magis ad unum quam ad aliud, ut etiam ex talibus procedamus, ut principia sint conclusionibus conformia.</P>
<P TITLE="Sententia Ethic., lib. 1 l. 3 n. 5"><A NAME="72740"><SPAN CLASS="ref">[72740] Sententia Ethic., lib. 1 l. 3 n. 5 </SPAN></A>Deinde cum dicit: eodem utique modo etc., ostendit quod auditorem oportet acceptare in moralibus praedictum modum determinandi. Et dicit, quod debitum est, quod unusquisque recipiat unumquodque (eorum) quae sibi ab alio dicuntur <I>eodem modo</I>, id est secundum quod convenit materiae. Quia ad hominem disciplinatum, idest bene instructum, pertinet, ut tantum certitudinem quaerat in unaquaque materia, quantum natura rei patitur. Non enim potest esse tanta certitudo in materia variabili et contingenti, sicut in materia necessaria, semper eodem modo se habente. Et ideo auditor bene disciplinatus nec debet maiorem certitudinem requirere, nec minori esse contentus, quam sit conveniens rei de qua agitur. Propinquum enim peccatum esse videtur, si aliquis auditor acceptet aliquem mathematicum persuasionibus rhetoricis utentem, et si expetat a rhetorico demonstrationes certas, quales debet proferre mathematicus. Utrumque enim contingit ex hoc, quod non consideratur modus materiae conveniens. Nam mathematica est circa materiam, in qua invenitur omnimoda certitudo. Rhetorica autem negotiatur circa materiam civilem, in qua multiplex variatio accidit.</P>
<P TITLE="Sententia Ethic., lib. 1 l. 3 n. 6"><A NAME="72741"><SPAN CLASS="ref">[72741] Sententia Ethic., lib. 1 l. 3 n. 6 </SPAN></A>Deinde cum dicit unusquisque autem iudicat bene etc., ostendit qualis debeat esse auditor huius scientiae. Et primo ostendit quis sit insufficiens auditor. Secundo quis sit inutilis, ibi, amplius autem passionum et cetera. Tertio ostendit quis sit auditor conveniens, ibi, secundum rationem autem et cetera. Circa primum duo facit. Primo praemittit quaedam quae sunt necessaria ad propositum ostendendum. Et dicit, quod unusquisque non potest habere bonum iudicium nisi de his quae cognoscit. Et sic ille qui est instructus circa unum quodlibet genus bene potest iudicare de his quae pertinent ad illud genus. Sed ille qui est bene instructus circa omnia, potest simpliciter bene iudicare de omnibus.</P>
<P TITLE="Sententia Ethic., lib. 1 l. 3 n. 7"><A NAME="72742"><SPAN CLASS="ref">[72742] Sententia Ethic., lib. 1 l. 3 n. 7 </SPAN></A>Secundo ibi: idcirco politicae etc., concludit propositum, scilicet quod iuvenis non est conveniens auditor politicae et totius moralis scientiae, quae sub politica comprehenditur; quia sicut dictum est, nullus potest bene iudicare nisi ea quae novit. Omnis autem auditor oportet quod bene iudicet de his quae audit, ut scilicet bene dicta recipiat, non autem ea quae male dicuntur. Ergo oportet, quod nullus sit auditor conveniens nisi habeat aliquam notitiam eorum quae debet audire. Sed iuvenis non habet notitiam eorum quae pertinent ad scientiam moralem, quae maxime cognoscuntur per experientiam. Iuvenis autem est inexpertus operationum humanae vitae propter temporis brevitatem, et tamen rationes moralis scientiae procedunt ex his quae pertinent ad actus humanae vitae, et etiam sunt de his; sicut si dicatur quod liberalis minora sibi reservat, et maiora aliis tribuit, hoc iuvenis propter inexperientiam forte non iudicabit esse verum, et idem est in aliis civilibus. Unde manifestum est, quod iuvenis non est conveniens auditor politicae.</P>
<P TITLE="Sententia Ethic., lib. 1 l. 3 n. 8"><A NAME="72743"><SPAN CLASS="ref">[72743] Sententia Ethic., lib. 1 l. 3 n. 8 </SPAN></A>Deinde cum dicit: amplius autem passionum etc., ostendit quis sit inutilis auditor huius scientiae. Ubi considerandum est, quod scientia moralis docet homines sequi rationem, et discedere ab his in quae passiones animae inclinant, quae sunt concupiscentia, ira et similia. In quae quidem aliqui tendunt dupliciter. Uno modo ex electione: puta cum aliquis hoc proponit, ut concupiscentiae suae satisfaciat. Et hos vocat sectatores passionum; alio modo cum aliquis proponit quidem a noxiis delectationibus abstinere, vincitur tamen interdum impetu passionis, ut contra suum propositum, impetum passionis sequatur. Et talis vocatur incontinens.</P>
<P TITLE="Sententia Ethic., lib. 1 l. 3 n. 9"><A NAME="72744"><SPAN CLASS="ref">[72744] Sententia Ethic., lib. 1 l. 3 n. 9 </SPAN></A>Dicit ergo, quod ille qui est sectator passionum, inaniter, idest sine aliqua efficacia audiet hanc scientiam, et inutiliter, idest absque consecutione debiti finis. Finis enim huius scientiae non est sola cognitio, ad quam forte pervenire possent passionum sectatores. Sed finis huius scientiae est actus humanus, sicut et omnium scientiarum practicarum. Ad actus autem virtuosos non perveniunt, qui passiones sectantur. Et sic nihil differt quantum ad hoc quod arceantur ab auditu huius scientiae iuvenis aetate vel iuvenis moribus, scilicet passionum sectator, quia, sicut iuvenis aetate deficit a fine huius scientiae, qui est cognitio, ita ille qui est iuvenis moribus deficit a fine, qui est actio: non enim est defectus eius propter tempus, sed propter hoc quod vivit secundum passiones, et sequitur singula, ad quae passiones inclinant. Talibus autem fit inutilis cognitio huius scientiae; sicut etiam incontinentibus, qui non sequuntur scientiam, quam de moralibus habent.</P>
<P TITLE="Sententia Ethic., lib. 1 l. 3 n. 10"><A NAME="72745"><SPAN CLASS="ref">[72745] Sententia Ethic., lib. 1 l. 3 n. 10 </SPAN></A>Deinde cum dicit: secundum rationem autem etc., ostendit quis sit conveniens auditor huius scientiae. Et dicit, quod multum est utile scire de moralibus illis, qui secundum ordinem rationis implent omnia sua desideria et exterius operantur.</P>
<P TITLE="Sententia Ethic., lib. 1 l. 3 n. 11"><A NAME="72746"><SPAN CLASS="ref">[72746] Sententia Ethic., lib. 1 l. 3 n. 11 </SPAN></A>Ultimo autem epilogat ea quae dicta sunt in hoc prooemio, dicens quod tanta sint dicta prooemialiter de auditore, quod fuit ultimum; et quis sit modus demonstrandi, quod fuit medium; et <I>quid proponimus</I>, idest quid sit illud, de quo ista scientia principaliter intendit.</P>
<DIV CLASS="centro">
<BR>
<P>
<A HREF="iopera.html"><IMG SRC="icons/index.gif" WIDTH="19" HEIGHT="19" ALIGN="middle" BORDER="0" ALT="Ad indicem operum omnium Sancti Thomae"></A>
&nbsp;
<A HREF="ctc0104.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<BR><HR><BR>
<ADDRESS>&copy; 2011 Fundaci&oacute;n Tom&aacute;s de Aquino quoad hanc editionem<BR>Iura omnia asservantur<BR>OCLC nr. <A HREF="http://worldcatlibraries.org/wcpa/oclc/49644264" STYLE="text-decoration=none">49644264</A></ADDRESS>
</DIV>
</body>
</HTML> 