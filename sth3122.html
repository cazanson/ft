<!doctype HTML PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd">
<html LANG="LA">
<head>
<meta HTTP-EQUIV="Content-Type" CONTENT="text/html; charset=ISO-8859-1">
<meta HTTP-EQUIV="Content-Style-Type" CONTENT="text/css">
<meta HTTP-EQUIV="Content-Script-Type" CONTENT="text/javascript">
<meta NAME="keywords" CONTENT="Thomas de Aquino, Summa Theologiae, Corpus Thomisticum">
<meta NAME="language" CONTENT="Latin">
<meta NAME="security" CONTENT="public">
<meta NAME="owner" CONTENT="ealarcon@unav.es">
<meta NAME="author" CONTENT="Enrique Alarc&oacute;n">
<meta NAME="abstract" CONTENT="">
<link REL="stylesheet" MEDIA="screen" HREF="vscreen.css" TYPE="text/css">
<link REL="stylesheet" MEDIA="print" HREF="vprint.css" TYPE="text/css">
<link REL="stylesheet" MEDIA="aural" HREF="vaural.css" TYPE="text/css">
<title>Thomas de Aquino, Summa Theologiae, II&ordf;-IIae q. 122</title>
<script type="text/javascript">
document.ondblclick = goPage;
  function findSelection(){
        if (document.getSelection){ txt = document.getSelection();}
        else if (document.selection){ txt = document.selection.createRange().text;}
        else {return "";}
        return txt;
  }
  function goPage(){
        var word = findSelection();
        if (word != "") {
                var toast = window.open("http://www.perseus.tufts.edu/hopper/morph?la=la&l="+word,"","width="+screen.width*0.75+",height="+screen.height*0.75+",screenX="+screen.width*0.125+"px,screenY="+screen.height*0.125+"px,scrollbars=1,resizable=1,toolbar=0");
        }
  }
  </script>
</head>
<body>
<A HREF="index.html"><DIV CLASS="tres">CORPUS THOMISTICUM</DIV></A>
<DIV CLASS="uno">Sancti Thomae de Aquino</DIV>
<DIV CLASS="uno">Summa Theologiae</DIV>
<DIV CLASS="dos">secunda pars secundae partis quaestio CXXII</DIV>
<BR>
<DIV CLASS="centro">
<TABLE ALIGN="center" SUMMARY="Imago">
<TR>
<TH><IMG SRC="icons/fugit190.jpg" WIDTH="275" HEIGHT="190" BORDER="0" ALT="Thomas de Aquino a Filippino Lippi depictus (Cappella Carafa, S. Maria sopra Minerva, Roma)" ALIGN="middle"></TH>
</TR>
</TABLE>
<BR>
<SPAN CLASS="tres">Textum Leoninum Romae 1897 editum<BR>et automato translatum a Roberto Busa SJ in taenias magneticas<BR>denuo recognovit Enrique Alarc&oacute;n atque instruxit<BR><BR></SPAN>
<BR><HR><BR>
<P>
<A HREF="sth3121.html"><IMG SRC="icons/ageretro.gif" WIDTH="19" HEIGHT="19" ALIGN="middle" BORDER="0" ALT="age retro"></A>
&nbsp;
<A HREF="sth3123.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<SCRIPT LANGUAGE="JavaScript" TYPE="text/javascript">
<!--
// original code by Bill Trefzger 12/12/96; revised by Enrique Alarcon 12/9/2000
function go(){if(document.selecter.select1.options[document.selecter.select1.selectedIndex].value !="none"){location=document.selecter.select1.options[document.selecter.select1.selectedIndex].value}}
document.write('<FORM NAME="selecter"><SELECT NAME="select1">');
document.write('<OPTION VALUE="none">INDEX');
document.write('<OPTION VALUE="none">------------------------------------------------');
document.write('<OPTION VALUE="index.html">Corpus Thomisticum');
document.write('<OPTION VALUE="iopera.html">Opera omnia');
document.write('<OPTION VALUE="zbiblia.html">Bibliographia Thomistica');
document.write('<OPTION VALUE="none">------------------------------------------------');
document.write('<OPTION VALUE="#43984">II&ordf;-IIae q. 122 pr.');
document.write('<OPTION VALUE="#43985">II&ordf;-IIae q. 122 a. 1 arg. 1');
document.write('<OPTION VALUE="#43986">II&ordf;-IIae q. 122 a. 1 arg. 2');
document.write('<OPTION VALUE="#43987">II&ordf;-IIae q. 122 a. 1 arg. 3');
document.write('<OPTION VALUE="#43988">II&ordf;-IIae q. 122 a. 1 arg. 4');
document.write('<OPTION VALUE="#43989">II&ordf;-IIae q. 122 a. 1 s. c.');
document.write('<OPTION VALUE="#43990">II&ordf;-IIae q. 122 a. 1 co.');
document.write('<OPTION VALUE="#43991">II&ordf;-IIae q. 122 a. 1 ad 1');
document.write('<OPTION VALUE="#43992">II&ordf;-IIae q. 122 a. 1 ad 2');
document.write('<OPTION VALUE="#43993">II&ordf;-IIae q. 122 a. 1 ad 3');
document.write('<OPTION VALUE="#43994">II&ordf;-IIae q. 122 a. 1 ad 4');
document.write('<OPTION VALUE="#43995">II&ordf;-IIae q. 122 a. 2 arg. 1');
document.write('<OPTION VALUE="#43996">II&ordf;-IIae q. 122 a. 2 arg. 2');
document.write('<OPTION VALUE="#43997">II&ordf;-IIae q. 122 a. 2 arg. 3');
document.write('<OPTION VALUE="#43998">II&ordf;-IIae q. 122 a. 2 s. c.');
document.write('<OPTION VALUE="#43999">II&ordf;-IIae q. 122 a. 2 co.');
document.write('<OPTION VALUE="#44000">II&ordf;-IIae q. 122 a. 2 ad 1');
document.write('<OPTION VALUE="#44001">II&ordf;-IIae q. 122 a. 2 ad 2');
document.write('<OPTION VALUE="#44002">II&ordf;-IIae q. 122 a. 2 ad 3');
document.write('<OPTION VALUE="#44003">II&ordf;-IIae q. 122 a. 3 arg. 1');
document.write('<OPTION VALUE="#44004">II&ordf;-IIae q. 122 a. 3 arg. 2');
document.write('<OPTION VALUE="#44005">II&ordf;-IIae q. 122 a. 3 arg. 3');
document.write('<OPTION VALUE="#44006">II&ordf;-IIae q. 122 a. 3 arg. 4');
document.write('<OPTION VALUE="#44007">II&ordf;-IIae q. 122 a. 3 arg. 5');
document.write('<OPTION VALUE="#44008">II&ordf;-IIae q. 122 a. 3 s. c.');
document.write('<OPTION VALUE="#44009">II&ordf;-IIae q. 122 a. 3 co.');
document.write('<OPTION VALUE="#44010">II&ordf;-IIae q. 122 a. 3 ad 1');
document.write('<OPTION VALUE="#44011">II&ordf;-IIae q. 122 a. 3 ad 2');
document.write('<OPTION VALUE="#44012">II&ordf;-IIae q. 122 a. 3 ad 3');
document.write('<OPTION VALUE="#44013">II&ordf;-IIae q. 122 a. 3 ad 4');
document.write('<OPTION VALUE="#44014">II&ordf;-IIae q. 122 a. 3 ad 5');
document.write('<OPTION VALUE="#44015">II&ordf;-IIae q. 122 a. 4 arg. 1');
document.write('<OPTION VALUE="#44016">II&ordf;-IIae q. 122 a. 4 arg. 2');
document.write('<OPTION VALUE="#44017">II&ordf;-IIae q. 122 a. 4 arg. 3');
document.write('<OPTION VALUE="#44018">II&ordf;-IIae q. 122 a. 4 arg. 4');
document.write('<OPTION VALUE="#44019">II&ordf;-IIae q. 122 a. 4 s. c.');
document.write('<OPTION VALUE="#44020">II&ordf;-IIae q. 122 a. 4 co.');
document.write('<OPTION VALUE="#44021">II&ordf;-IIae q. 122 a. 4 ad 1');
document.write('<OPTION VALUE="#44022">II&ordf;-IIae q. 122 a. 4 ad 2');
document.write('<OPTION VALUE="#44023">II&ordf;-IIae q. 122 a. 4 ad 3');
document.write('<OPTION VALUE="#44024">II&ordf;-IIae q. 122 a. 4 ad 4');
document.write('<OPTION VALUE="#44025">II&ordf;-IIae q. 122 a. 5 arg. 1');
document.write('<OPTION VALUE="#44026">II&ordf;-IIae q. 122 a. 5 arg. 2');
document.write('<OPTION VALUE="#44027">II&ordf;-IIae q. 122 a. 5 arg. 3');
document.write('<OPTION VALUE="#44028">II&ordf;-IIae q. 122 a. 5 arg. 4');
document.write('<OPTION VALUE="#44029">II&ordf;-IIae q. 122 a. 5 s. c.');
document.write('<OPTION VALUE="#44030">II&ordf;-IIae q. 122 a. 5 co.');
document.write('<OPTION VALUE="#44031">II&ordf;-IIae q. 122 a. 5 ad 1');
document.write('<OPTION VALUE="#44032">II&ordf;-IIae q. 122 a. 5 ad 2');
document.write('<OPTION VALUE="#44033">II&ordf;-IIae q. 122 a. 5 ad 3');
document.write('<OPTION VALUE="#44034">II&ordf;-IIae q. 122 a. 5 ad 4');
document.write('<OPTION VALUE="#44035">II&ordf;-IIae q. 122 a. 6 arg. 1');
document.write('<OPTION VALUE="#44036">II&ordf;-IIae q. 122 a. 6 arg. 2');
document.write('<OPTION VALUE="#44037">II&ordf;-IIae q. 122 a. 6 arg. 3');
document.write('<OPTION VALUE="#44038">II&ordf;-IIae q. 122 a. 6 arg. 4');
document.write('<OPTION VALUE="#44039">II&ordf;-IIae q. 122 a. 6 s. c.');
document.write('<OPTION VALUE="#44040">II&ordf;-IIae q. 122 a. 6 co.');
document.write('<OPTION VALUE="#44041">II&ordf;-IIae q. 122 a. 6 ad 1');
document.write('<OPTION VALUE="#44042">II&ordf;-IIae q. 122 a. 6 ad 2');
document.write('<OPTION VALUE="#44043">II&ordf;-IIae q. 122 a. 6 ad 3');
document.write('<OPTION VALUE="#44044">II&ordf;-IIae q. 122 a. 6 ad 4');
document.write('</SELECT>');
document.write('<BR><BR>');
document.write('<INPUT TYPE="button" VALUE="Agedum" ONCLICK="go()">');
document.write('</FORM>');
// -->
</SCRIPT>
<BR><HR><BR>
</DIV>
<DIV CLASS="D">Quaestio 122</DIV>
<DIV CLASS="G">Prooemium</DIV>
<P TITLE="II-II q. 122 pr."><A NAME="43984"><SPAN CLASS="ref">[43984] II&ordf;-IIae q. 122 pr. </SPAN></A>Deinde considerandum est de praeceptis iustitiae. Et circa hoc quaeruntur sex. Primo, utrum praecepta Decalogi sint praecepta iustitiae. Secundo, de primo praecepto Decalogi. Tertio, de secundo. Quarto, de tertio. Quinto, de quarto. Sexto, de aliis sex.</P>
<BR>
<DIV CLASS="E">Articulus 1</DIV>
<P TITLE="II-II q. 122 a. 1 arg. 1"><A NAME="43985"><SPAN CLASS="ref">[43985] II&ordf;-IIae q. 122 a. 1 arg. 1 </SPAN></A>Ad primum sic proceditur. Videtur quod praecepta Decalogi non sint praecepta iustitiae. Intentio enim legislatoris est cives facere virtuosos secundum omnem virtutem, ut dicitur in II Ethic., unde et in V Ethic. dicitur quod <I>lex praecipit de omnibus actibus virtutum omnium</I>. Sed praecepta Decalogi sunt prima principia totius divinae legis. Ergo praecepta Decalogi non pertinent ad solam iustitiam.</P>
<P TITLE="II-II q. 122 a. 1 arg. 2"><A NAME="43986"><SPAN CLASS="ref">[43986] II&ordf;-IIae q. 122 a. 1 arg. 2 </SPAN></A>Praeterea, ad iustitiam videntur pertinere praecipue praecepta iudicialia, quae contra moralia dividuntur, ut supra habitum est. Sed praecepta Decalogi sunt praecepta moralia, ut ex supra dictis patet. Ergo praecepta Decalogi non sunt praecepta iustitiae.</P>
<P TITLE="II-II q. 122 a. 1 arg. 3"><A NAME="43987"><SPAN CLASS="ref">[43987] II&ordf;-IIae q. 122 a. 1 arg. 3 </SPAN></A>Praeterea, lex praecipue tradit praecepta de actibus iustitiae pertinentibus ad bonum commune, puta de officiis publicis, et aliis huiusmodi. Sed de his non fit mentio in praeceptis Decalogi. Ergo videtur quod praecepta Decalogi non pertineant proprie ad iustitiam.</P>
<P TITLE="II-II q. 122 a. 1 arg. 4"><A NAME="43988"><SPAN CLASS="ref">[43988] II&ordf;-IIae q. 122 a. 1 arg. 4 </SPAN></A>Praeterea, praecepta Decalogi distinguuntur in duas tabulas secundum dilectionem Dei et proximi, quae pertinent ad virtutem caritatis. Ergo praecepta Decalogi magis pertinent ad caritatem quam ad iustitiam.</P>
<P TITLE="II-II q. 122 a. 1 s. c."><A NAME="43989"><SPAN CLASS="ref">[43989] II&ordf;-IIae q. 122 a. 1 s. c. </SPAN></A>Sed contra est quod iustitia sola videtur esse virtus per quam ordinamur ad alterum. Sed per omnia praecepta Decalogi ordinamur ad alterum, ut patet discurrenti per singula. Ergo omnia praecepta Decalogi pertinent ad iustitiam.</P>
<P TITLE="II-II q. 122 a. 1 co."><A NAME="43990"><SPAN CLASS="ref">[43990] II&ordf;-IIae q. 122 a. 1 co. </SPAN></A>Respondeo dicendum quod praecepta Decalogi sunt prima praecepta legis, et quibus statim ratio naturalis assentit sicut manifestissimis. Manifestissime autem ratio debiti, quae requiritur ad praeceptum, apparet in iustitia, quae est ad alterum, quia in his quae spectant ad seipsum, videtur primo aspectui quod homo sit sui dominus, et quod liceat ei facere quodlibet; sed in his quae sunt ad alterum, manifeste apparet quod homo est alteri obligatus ad reddendum ei quod debet. Et ideo praecepta Decalogi oportuit ad iustitiam pertinere. Unde tria prima praecepta sunt de actibus religionis, quae est potissima pars iustitiae; quartum autem praeceptum est de actu pietatis, quae est pars iustitiae secunda; alia vero sex dantur de actibus iustitiae communiter dictae, quae inter aequales attenditur.</P>
<P TITLE="II-II q. 122 a. 1 ad 1"><A NAME="43991"><SPAN CLASS="ref">[43991] II&ordf;-IIae q. 122 a. 1 ad 1 </SPAN></A>Ad primum ergo dicendum quod lex intendit omnes homines facere virtuosos, sed ordine quodam, ut scilicet prius tradat eis praecepta de his in quibus est manifestior ratio debiti, ut dictum est.</P>
<P TITLE="II-II q. 122 a. 1 ad 2"><A NAME="43992"><SPAN CLASS="ref">[43992] II&ordf;-IIae q. 122 a. 1 ad 2 </SPAN></A>Ad secundum dicendum quod iudicialia praecepta sunt quaedam determinationes moralium praeceptorum prout ordinantur ad proximum, sicut et caeremonialia sunt quaedam determinationes moralium praeceptorum prout ordinantur ad Deum. Unde neutra praecepta continentur in Decalogo. Sunt tamen determinationes praeceptorum Decalogi. Et sic ad iustitiam pertinent.</P>
<P TITLE="II-II q. 122 a. 1 ad 3"><A NAME="43993"><SPAN CLASS="ref">[43993] II&ordf;-IIae q. 122 a. 1 ad 3 </SPAN></A>Ad tertium dicendum quod ea quae pertinent ad bonum commune oportet diversimode dispensari secundum hominum diversitatem. Et ideo non fuerunt ponenda inter praecepta Decalogi, sed inter praecepta iudicialia.</P>
<P TITLE="II-II q. 122 a. 1 ad 4"><A NAME="43994"><SPAN CLASS="ref">[43994] II&ordf;-IIae q. 122 a. 1 ad 4 </SPAN></A>Ad quartum dicendum quod praecepta Decalogi pertinent ad caritatem sicut ad finem, secundum illud I ad Tim. I, <I>finis praecepti caritas est</I>. Sed ad iustitiam pertinent inquantum immediate sunt de actibus iustitiae.</P>
<BR>
<DIV CLASS="E">Articulus 2</DIV>
<P TITLE="II-II q. 122 a. 2 arg. 1"><A NAME="43995"><SPAN CLASS="ref">[43995] II&ordf;-IIae q. 122 a. 2 arg. 1 </SPAN></A>Ad secundum sic proceditur. Videtur quod primum praeceptum Decalogi inconvenienter tradatur. Magis enim homo est obligatus Deo quam patri carnali, secundum illud Heb. XII, <I>quanto magis obtemperabimus patri spirituum, et vivemus?</I> Sed praeceptum pietatis, qua honoratur pater, ponitur affirmative, cum dicitur, honora patrem tuum et matrem tuam. Ergo multo magis primum praeceptum religionis, qua honoratur Deus, debuit proponi affirmative, praesertim cum affirmatio sit naturaliter prior negatione.</P>
<P TITLE="II-II q. 122 a. 2 arg. 2"><A NAME="43996"><SPAN CLASS="ref">[43996] II&ordf;-IIae q. 122 a. 2 arg. 2 </SPAN></A>Praeterea, primum praeceptum Decalogi ad religionem pertinet, ut dictum est. Sed religio, cum sit una virtus, habet unum actum. In primo autem praecepto prohibentur tres actus, <I>nam primo dicitur, non habebis deos alienos coram me; secundo dicitur, non facies tibi sculptile; tertio, non adorabis ea, neque coles</I>. Ergo inconvenienter traditur primum praeceptum.</P>
<P TITLE="II-II q. 122 a. 2 arg. 3"><A NAME="43997"><SPAN CLASS="ref">[43997] II&ordf;-IIae q. 122 a. 2 arg. 3 </SPAN></A>Praeterea, Augustinus dicit, in libro de decem chordis, quod per primum praeceptum excluditur vitium superstitionis. Sed multae sunt aliae noxiae superstitiones praeter idololatriam, ut supra dictum est. Insufficienter ergo prohibetur sola idololatria.</P>
<P TITLE="II-II q. 122 a. 2 s. c."><A NAME="43998"><SPAN CLASS="ref">[43998] II&ordf;-IIae q. 122 a. 2 s. c. </SPAN></A>In contrarium est auctoritas Scripturae.</P>
<P TITLE="II-II q. 122 a. 2 co."><A NAME="43999"><SPAN CLASS="ref">[43999] II&ordf;-IIae q. 122 a. 2 co. </SPAN></A>Respondeo dicendum quod ad legem pertinet facere homines bonos. Et ideo oportet praecepta legis ordinari secundum ordinem generationis, qua scilicet homo fit bonus. In ordine autem generationis duo sunt attendenda. Quorum primum est quod prima pars primo constituitur, sicut in generatione animalis primo generatur cor, et in domo primo fit fundamentum. In bonitate autem animae prima pars est bonitas voluntatis, ex qua aliquis homo bene utitur qualibet alia bonitate. Bonitas autem voluntatis attenditur ad obiectum suum, quod est finis. Et ideo in eo qui erat per legem instituendus ad virtutem, primo oportuit quasi iacere quoddam fundamentum religionis, per quam homo debite ordinatur in Deum, qui est ultimus finis humanae voluntatis. Secundo attendendum est in ordine generationis quod primo contraria et impedimenta tolluntur, sicut agricola primo purgat agrum, et postea proiicit semina, secundum illud Ierem. IV, <I>novate vobis novale, et nolite serere super spinas</I>. Et ideo circa religionem primo homo erat instituendus ut impedimenta verae religionis excluderet. Praecipuum autem impedimentum religionis est quod homo falso Deo inhaereat, secundum illud Matth. VI, <I>non potestis servire Deo et mammonae</I>. Et ideo in primo praecepto legis excluditur cultus falsorum deorum.</P>
<P TITLE="II-II q. 122 a. 2 ad 1"><A NAME="44000"><SPAN CLASS="ref">[44000] II&ordf;-IIae q. 122 a. 2 ad 1 </SPAN></A>Ad primum ergo dicendum quod etiam circa religionem ponitur unum praeceptum affirmativum, scilicet, memento ut diem sabbati sanctifices. Sed erant praemittenda praecepta negativa, quibus impedimenta religionis tollerentur. Quamvis enim affirmatio naturaliter sit prior negatione, tamen in via generationis negatio, qua removentur impedimenta, est prior, ut dictum est. Et praecipue in rebus divinis in quibus negationes praeferuntur affirmationibus, propter insufficientiam nostram, ut Dionysius dicit, II cap. Cael. Hier.</P>
<P TITLE="II-II q. 122 a. 2 ad 2"><A NAME="44001"><SPAN CLASS="ref">[44001] II&ordf;-IIae q. 122 a. 2 ad 2 </SPAN></A>Ad secundum dicendum quod cultus alienorum deorum dupliciter apud aliquos observabatur. Quidam enim quasdam creaturas pro diis colebant absque institutione imaginum, unde Varro dixit quod antiqui Romani diu sine simulacris deos coluerunt. Et hic cultus prohibetur primo, cum dicitur, non habebis deos alienos. Apud alios autem erat cultus falsorum deorum sub quibusdam imaginibus. Et ideo opportune prohibetur et ipsarum imaginum institutio, cum dicitur, non facies tibi sculptile; et imaginum ipsarum cultus, cum dicitur, non coles ea, et cetera.</P>
<P TITLE="II-II q. 122 a. 2 ad 3"><A NAME="44002"><SPAN CLASS="ref">[44002] II&ordf;-IIae q. 122 a. 2 ad 3 </SPAN></A>Ad tertium dicendum quod omnes aliae superstitiones procedunt ex aliquo pacto cum Daemonibus inito tacito vel expresso. Et ideo omnes intelliguntur prohiberi in hoc quod dicitur, non habebis deos alienos.</P>
<BR>
<DIV CLASS="E">Articulus 3</DIV>
<P TITLE="II-II q. 122 a. 3 arg. 1"><A NAME="44003"><SPAN CLASS="ref">[44003] II&ordf;-IIae q. 122 a. 3 arg. 1 </SPAN></A>Ad tertium sic proceditur. Videtur quod secundum praeceptum Decalogi non convenienter tradatur. Hoc enim praeceptum, non assumes nomen Dei tui in vanum, sic exponitur in Glossa Exod. XX, <I>idest, non existimes creaturam esse filium Dei</I>, per quod prohibetur error contra fidem. Et Deut. V exponitur, <I>non assumes nomen Dei tui in vanum, scilicet, nomen Dei ligno et lapidi attribuendo</I>, per quod prohibetur falsa confessio, quae est actus infidelitatis, sicut et error. Infidelitas autem est prior superstitione, sicut et fides religione. Ergo hoc praeceptum debuit praemitti primo, in quo prohibetur superstitio.</P>
<P TITLE="II-II q. 122 a. 3 arg. 2"><A NAME="44004"><SPAN CLASS="ref">[44004] II&ordf;-IIae q. 122 a. 3 arg. 2 </SPAN></A>Praeterea, nomen Dei ad multa assumitur, sicut ad laudandum, ad miracula faciendum, et universaliter ad omnia quae dicuntur vel fiunt a nobis, secundum illud Coloss. III, <I>omne quodcumque facitis in verbo vel opere, in nomine domini facite</I>. Ergo praeceptum quo prohibetur nomen Dei assumi in vanum, videtur universalius esse quam praeceptum quo prohibetur superstitio. Et ita debuit ei praemitti.</P>
<P TITLE="II-II q. 122 a. 3 arg. 3"><A NAME="44005"><SPAN CLASS="ref">[44005] II&ordf;-IIae q. 122 a. 3 arg. 3 </SPAN></A>Praeterea, Exod. XX exponitur illud praeceptum, <I>non assumes nomen Dei tui in vanum, iurando scilicet pro nihilo</I>. Unde videtur per hoc prohiberi vana iuratio, quae scilicet est sine iudicio. Sed multo gravior est falsa iuratio, quae est sine veritate; et iniusta iuratio, quae est sine iustitia. Ergo magis debuerunt illa prohiberi per hoc praeceptum.</P>
<P TITLE="II-II q. 122 a. 3 arg. 4"><A NAME="44006"><SPAN CLASS="ref">[44006] II&ordf;-IIae q. 122 a. 3 arg. 4 </SPAN></A>Praeterea, multo gravius peccatum est blasphemia, vel quidquid fiat verbo vel facto in contumeliam Dei, quam periurium. Ergo blasphemia et alia huiusmodi magis debuerunt per hoc praeceptum prohiberi.</P>
<P TITLE="II-II q. 122 a. 3 arg. 5"><A NAME="44007"><SPAN CLASS="ref">[44007] II&ordf;-IIae q. 122 a. 3 arg. 5 </SPAN></A>Praeterea, multa sunt Dei nomina. Ergo non debuit indeterminate dici, non assumes nomen Dei tui in vanum.</P>
<P TITLE="II-II q. 122 a. 3 s. c."><A NAME="44008"><SPAN CLASS="ref">[44008] II&ordf;-IIae q. 122 a. 3 s. c. </SPAN></A>Sed in contrarium est Scripturae auctoritas.</P>
<P TITLE="II-II q. 122 a. 3 co."><A NAME="44009"><SPAN CLASS="ref">[44009] II&ordf;-IIae q. 122 a. 3 co. </SPAN></A>Respondeo dicendum quod oportet prius impedimenta verae religionis excludere in eo qui instituitur ad virtutem, quam eum in vera religione fundare. Opponitur autem verae religioni aliquid dupliciter. Uno modo, per excessum, quando scilicet id quod est religionis alteri indebite exhibetur, quod pertinet ad superstitionem. Alio modo, quasi per defectum reverentiae, cum scilicet Deus contemnitur, quod pertinet ad vitium irreligiositatis, ut supra habitum est. Superstitio autem impedit religionem quantum ad hoc, ne suscipiatur Deus ad colendum. Ille autem cuius animus implicatus est indebito cultui, non potest simul debitum Dei cultum suscipere, secundum illud Isaiae XXVIII, <I>angustatum est stratum, ut alter decidat</I>, scilicet Deus verus vel falsus a corde hominis, <I>et pallium breve utrumque operire non potest</I>. Per irreligiositatem autem impeditur religio quantum ad hoc, ne Deus, postquam susceptus est, honoretur. Prius autem est Deum suscipere ad colendum quam eum susceptum honorare. Et ideo praemittitur praeceptum quo prohibetur superstitio secundo praecepto, quo prohibetur periurium, ad irreligiositatem pertinens.</P>
<P TITLE="II-II q. 122 a. 3 ad 1"><A NAME="44010"><SPAN CLASS="ref">[44010] II&ordf;-IIae q. 122 a. 3 ad 1 </SPAN></A>Ad primum ergo dicendum quod illae expositiones sunt mysticae. Litteralis autem expositio est quae habetur Deut. V, <I>non assumes nomen Dei tui in vanum, scilicet iurando pro re quae non est</I>.</P>
<P TITLE="II-II q. 122 a. 3 ad 2"><A NAME="44011"><SPAN CLASS="ref">[44011] II&ordf;-IIae q. 122 a. 3 ad 2 </SPAN></A>Ad secundum dicendum quod non prohibetur quaelibet assumptio divini nominis per hoc praeceptum, sed proprie illa qua sumitur divinum nomen ad confirmationem humani verbi per modum iuramenti, quia ista assumptio divini nominis est frequentior apud homines. Potest tamen ex consequenti intelligi ut per hoc prohibeatur omnis inordinata divini nominis assumptio. Et secundum hoc procedunt illae expositiones de quibus supra dictum est.</P>
<P TITLE="II-II q. 122 a. 3 ad 3"><A NAME="44012"><SPAN CLASS="ref">[44012] II&ordf;-IIae q. 122 a. 3 ad 3 </SPAN></A>Ad tertium dicendum quod pro nihilo iurare dicitur ille qui iurat pro eo quod non est, quod pertinet ad falsam iurationem, quae principaliter periurium nominatur, ut supra dictum est. Quando enim aliquis falsum iurat, tunc iuratio est vana secundum seipsam, quia non habet firmamentum veritatis. Quando autem aliquis iurat sine iudicio ex aliqua levitate, si verum iurat, non est ibi vanitas ex parte ipsius iuramenti, sed solum ex parte iurantis.</P>
<P TITLE="II-II q. 122 a. 3 ad 4"><A NAME="44013"><SPAN CLASS="ref">[44013] II&ordf;-IIae q. 122 a. 3 ad 4 </SPAN></A>Ad quartum dicendum quod sicut ei qui instruitur in aliqua scientia primo proponuntur quaedam communia documenta, ita etiam lex, quae instituit hominem ad virtutem, in praeceptis Decalogi, quae sunt prima, ea proposuit, vel prohibendo vel mandando, quae communius in cursu humanae vitae solent accidere. Et ideo inter praecepta Decalogi prohibetur periurium, quod frequentius accidit quam blasphemia, in quam homo rarius prolabitur.</P>
<P TITLE="II-II q. 122 a. 3 ad 5"><A NAME="44014"><SPAN CLASS="ref">[44014] II&ordf;-IIae q. 122 a. 3 ad 5 </SPAN></A>Ad quintum dicendum quod nominibus Dei debetur reverentia ex parte rei significatae, quae est una, non autem ratione vocum significantium, quae sunt multae. Et ideo singulariter dixit, <I>non assumes nomen Dei tui in vanum</I>, quia non differt per quodcumque nomen Dei periurium committatur.</P>
<BR>
<DIV CLASS="E">Articulus 4</DIV>
<P TITLE="II-II q. 122 a. 4 arg. 1"><A NAME="44015"><SPAN CLASS="ref">[44015] II&ordf;-IIae q. 122 a. 4 arg. 1 </SPAN></A>Ad quartum sic proceditur. Videtur quod inconvenienter tertium praeceptum Decalogi tradatur, scilicet de sanctificatione sabbati. Hoc enim praeceptum, spiritualiter intellectum, est generale, dicit enim Ambrosius, super illud Luc. XIII, <I>archisynagogus indignans quia sabbato curasset, lex, inquit, in sabbato non hominem curare, sed servilia opera facere, idest peccatis gravari, prohibet</I>. Secundum autem litteralem sensum, est praeceptum caeremoniale, dicitur enim Exod. XXXI, <I>videte ut sabbatum meum custodiatis, quia signum est inter me et vos in generationibus vestris</I>. Praecepta autem Decalogi et sunt praecepta spiritualia, et sunt moralia. Inconvenienter ergo ponitur inter praecepta Decalogi.</P>
<P TITLE="II-II q. 122 a. 4 arg. 2"><A NAME="44016"><SPAN CLASS="ref">[44016] II&ordf;-IIae q. 122 a. 4 arg. 2 </SPAN></A>Praeterea, caeremonialia legis praecepta continent sacra, sacrificia, sacramenta et observantias, ut supra habitum est. Ad sacra autem pertinebant non solum sacri dies, sed etiam sacra loca et sacra vasa et alia huiusmodi. Similiter etiam erant multi sacri dies praeter sabbatum. Inconveniens igitur est quod, praetermissis omnibus aliis caeremonialibus, de sola observantia sabbati fit mentio.</P>
<P TITLE="II-II q. 122 a. 4 arg. 3"><A NAME="44017"><SPAN CLASS="ref">[44017] II&ordf;-IIae q. 122 a. 4 arg. 3 </SPAN></A>Praeterea, quicumque transgreditur praeceptum Decalogi, peccat. Sed in veteri lege aliqui transgredientes observantiam sabbati non peccabant, sicut circumcidentes pueros octava die, et sacerdotes in templo sabbatis operantes. Et Elias, cum quadraginta diebus pervenisset ad montem Dei Horeb, consequens est quod in sabbato itineraverit. Similiter etiam sacerdotes, dum circumferrent septem diebus arcam domini, ut legitur Iosue VI, intelliguntur eam die sabbati circumtulisse. Dicitur etiam Luc. XIII, <I>nonne unusquisque vestrum solvit bovem suum aut asinum et ducit adaquare?</I> Ergo inconvenienter ponitur inter praecepta Decalogi.</P>
<P TITLE="II-II q. 122 a. 4 arg. 4"><A NAME="44018"><SPAN CLASS="ref">[44018] II&ordf;-IIae q. 122 a. 4 arg. 4 </SPAN></A>Praeterea, praecepta Decalogi sunt etiam in nova lege observanda. Sed in nova lege non servatur hoc praeceptum, nec quantum ad diem sabbati, nec quantum ad diem dominicam, in qua et cibi coquuntur, et itinerantur et piscantur homines, et alia multa huiusmodi faciunt. Ergo inconvenienter traditur praeceptum de observantia sabbati.</P>
<P TITLE="II-II q. 122 a. 4 s. c."><A NAME="44019"><SPAN CLASS="ref">[44019] II&ordf;-IIae q. 122 a. 4 s. c. </SPAN></A>Sed in contrarium est Scripturae auctoritas.</P>
<P TITLE="II-II q. 122 a. 4 co."><A NAME="44020"><SPAN CLASS="ref">[44020] II&ordf;-IIae q. 122 a. 4 co. </SPAN></A>Respondeo dicendum quod, remotis impedimentis verae religionis per primum et secundum praeceptum Decalogi, ut supra dictum est, consequens fuit ut tertium praeceptum poneretur, per quod homines in vera religione fundarentur. Ad religionem autem pertinet cultum Deo exhibere. Sicut autem in Scriptura divina traduntur nobis sub aliquibus corporalium rerum similitudinibus, ita cultus exterior Deo exhibetur per aliquod sensibile signum. Et quia ad interiorem cultum, qui consistit in oratione et devotione, magis inducitur homo ex interiori spiritus sancti instinctu, praeceptum legis dandum fuit de exteriori cultu secundum aliquod sensibile signum. Et quia praecepta Decalogi sunt quasi quaedam prima et communia legis principia, ideo in tertio praecepto Decalogi praecipitur exterior Dei cultus sub signo communis beneficii quod pertinet ad omnes, scilicet ad repraesentandum opus creationis mundi, a quo requievisse dicitur Deus septimo die, in cuius signum, dies septima mandatur sanctificanda, idest deputanda ad vacandum Deo. Et ideo Exod. XX, praemisso praecepto de sanctificatione sabbati, assignatur ratio, quia <I>sex diebus fecit Deus caelum et terram, et in die septimo requievit</I>.</P>
<P TITLE="II-II q. 122 a. 4 ad 1"><A NAME="44021"><SPAN CLASS="ref">[44021] II&ordf;-IIae q. 122 a. 4 ad 1 </SPAN></A>Ad primum ergo dicendum quod praeceptum de sanctificatione sabbati, litteraliter intellectum, est partim morale, partim caeremoniale. Morale quidem, quantum ad hoc quod homo deputet aliquod tempus vitae suae ad vacandum divinis. Inest enim homini naturalis inclinatio ad hoc quod cuilibet rei necessariae deputetur aliquod tempus, sicut corporali refectioni, somno et aliis huiusmodi. Unde etiam spirituali refectioni, qua mens hominis in Deo reficitur, secundum dictamen rationis naturalis aliquod tempus deputat homo. Et sic habere aliquod tempus deputatum ad vacandum divinis, cadit sub praecepto morali. Sed inquantum in hoc praecepto determinatur speciale tempus in signum creationis mundi, sic est praeceptum caeremoniale. Similiter etiam caeremoniale est secundum allegoricam significationem, prout fuit figura quietis Christi in sepulcro, quae fuit septima die. Et similiter secundum moralem significationem, prout significat cessationem ab omni actu peccati et quietem mentis in Deo, et secundum hoc quodammodo est praeceptum generale. Similiter etiam caeremoniale est secundum significationem anagogicam, prout scilicet praefigurat quietem fruitionis Dei quae erit in patria. Unde praeceptum de sanctificatione sabbati ponitur inter praecepta Decalogi inquantum est praeceptum morale, non inquantum est caeremoniale.</P>
<P TITLE="II-II q. 122 a. 4 ad 2"><A NAME="44022"><SPAN CLASS="ref">[44022] II&ordf;-IIae q. 122 a. 4 ad 2 </SPAN></A>Ad secundum dicendum quod aliae caeremoniae legis sunt signa aliquorum particularium effectuum Dei. Sed observatio sabbati est signum generalis beneficii, scilicet productionis universae creaturae. Et ideo convenientius poni debuit inter generalia praecepta Decalogi quam aliquod aliud caeremoniale legis.</P>
<P TITLE="II-II q. 122 a. 4 ad 3"><A NAME="44023"><SPAN CLASS="ref">[44023] II&ordf;-IIae q. 122 a. 4 ad 3 </SPAN></A>Ad tertium dicendum quod in observantia sabbati duo sunt consideranda. Quorum unum est sicut finis, et hoc est ut homo vacet rebus divinis. Quod significatur in hoc quod dicit, memento ut diem sabbati sanctifices, illa enim sanctificari dicuntur in lege quae divino cultui applicantur. Aliud autem est cessatio operum, quae significatur cum subditur, <I>septimo die domini Dei tui, non facies omne opus</I>. Sed de quo opere intelligatur, apparet per id quod exponitur Levit. XXIII, <I>omne opus servile non facietis in eo</I>. Opus autem servile dicitur a servitute. Est autem triplex servitus. Una quidem qua homo servit peccato, secundum illud, <I>qui facit peccatum, servus est peccati</I>. Et secundum hoc, omne opus peccati dicitur servile. Alia vero servitus est qua homo servit homini. Est autem homo alterius servus non secundum mentem, sed secundum corpus, ut supra habitum est. Et ideo opera servilia, secundum hoc, dicuntur opera corporalia in quibus unus homo alteri servit. Tertia autem est servitus Dei. Et secundum hoc, opus servile posset dici opus latriae, quod pertinet ad Dei servitium. Si autem sic intelligatur opus servile, non prohibetur in die sabbati. Quia hoc esset contrarium fini observationis sabbati, homo enim ad hoc ab aliis operibus abstinet in die sabbati, ut vacet operibus ad Dei servitutem pertinentibus. Et inde est quod, sicut dicitur Ioan. VII, <I>circumcisionem accipit homo in sabbato, ut non solvatur lex Moysi</I>. Inde etiam est quod, sicut dicitur Matth. XII, sabbatis sacerdotes in templo sabbatum violant, idest, corporaliter in sabbato operantur, et sine crimine sunt. Et sic etiam sacerdotes in sabbato circumferentes arcam non transgrediebantur praeceptum de observantia sabbati. Et similiter etiam nullius spiritualis actus exercitium est contra observantiam sabbati, puta si quis doceat verbo vel scripto, unde Num. XXVIII, dicit Glossa quod <I>fabri et huiusmodi artifices otiantur in die sabbati. Lector autem divinae legis vel doctor ab opere suo non desinit, nec tamen contaminatur sabbatum, sicut sacerdotes in templo sabbatum violant, et sine crimine sunt</I>. Sed alia opera servilia, quae dicuntur servilia primo vel secundo modo, contrariantur observantiae sabbati, inquantum impediunt applicationem hominis ad divina. Et quia impeditur magis homo a rebus divinis per opus peccati quam per opus licitum, quamvis sit corporale; ideo magis contra hoc praeceptum agit qui peccat in die festo quam qui aliquod corporale opus licitum facit. Unde Augustinus dicit, in libro de decem chordis, <I>melius faceret Iudaeus in agro suo aliquid utile quam in theatro seditiosus existeret. Et melius feminae eorum die sabbati lanam facerent quam tota die in Neomeniis suis impudice saltarent</I>. Non autem qui peccat venialiter in sabbato contra hoc praeceptum facit, quia peccatum veniale non excludit sanctitatem. Opera etiam corporalia ad spiritualem Dei cultum non pertinentia intantum servilia dicuntur inquantum proprie pertinent ad servientes, inquantum vero sunt communia et servis et liberis, servilia non dicuntur. Quilibet autem, tam servus quam liber, tenetur in necessariis providere non tantum sibi, sed etiam proximo, praecipue quidem in his quae ad salutem corporis pertinent, secundum illud Prov. XXIV, erue eos qui ducuntur ad mortem; secundario autem etiam in damno rerum vitando, secundum illud Deut. XXII, <I>non videbis bovem aut ovem fratris tui errantem et praeteribis, sed reduces fratri tuo</I>. Et ideo opus corporale pertinens ad conservandam salutem proprii corporis non violat sabbatum, non enim est contra observantiam sabbati quod aliquis comedat, et alia huiusmodi faciat quibus salus corporis conservatur. Et propter hoc Machabaei non polluerunt sabbatum pugnantes ad sui defensionem die sabbati, ut legitur I Machab. II. Similiter etiam nec Elias fugiens a facie Iezabel in die sabbati. Et propter hoc etiam dominus, Matth. XII, excusat discipulos suos, qui colligebant spicas in die sabbati propter necessitatem quam patiebantur. Similiter etiam opus corporale quod ordinatur ad salutem corporalem alterius, non est contra observantiam sabbati. Unde dominus, Ioan. VII, <I>mihi indignamini quia totum hominem salvum feci in sabbato?</I> Similiter etiam opus corporale quod ordinatur ad imminens damnum rei exterioris vitandum, non violat sabbatum. Unde dominus dicit, Matth. XII, <I>quis erit ex vobis homo qui habet unam ovem, et ceciderit sabbato in foveam, nonne tenebit et levabit eam?</I></P>
<P TITLE="II-II q. 122 a. 4 ad 4"><A NAME="44024"><SPAN CLASS="ref">[44024] II&ordf;-IIae q. 122 a. 4 ad 4 </SPAN></A>Ad quartum dicendum quod observatio diei dominicae in nova lege succedit observantiae sabbati non ex vi praecepti legis, sed ex constitutione Ecclesiae et consuetudine populi Christiani. Nec etiam huiusmodi observatio est figuralis, sicut fuit observatio sabbati in veteri lege. Et ideo non est ita arcta prohibitio operandi in die dominica sicut in die sabbati, sed quaedam opera conceduntur in die dominica quae in die sabbati prohibebantur, sicut decoctio ciborum et alia huiusmodi. Et etiam in quibusdam operibus prohibitis facilius propter necessitatem dispensatur in nova quam in veteri lege, quia figura pertinet ad protestationem veritatis, quam nec in modico praeterire oportet; opera autem secundum se considerata immutari possunt pro loco et tempore.</P>
<BR>
<DIV CLASS="E">Articulus 5</DIV>
<P TITLE="II-II q. 122 a. 5 arg. 1"><A NAME="44025"><SPAN CLASS="ref">[44025] II&ordf;-IIae q. 122 a. 5 arg. 1 </SPAN></A>Ad quintum sic proceditur. Videtur quod inconvenienter tradatur quartum praeceptum, de honoratione parentum. Hoc enim praeceptum pertinet ad pietatem. Sed sicut pietas est pars iustitiae, ita etiam observantia et gratia, et alia de quibus dictum est. Ergo videtur quod non debuit dari speciale praeceptum de pietate, cum de aliis non detur.</P>
<P TITLE="II-II q. 122 a. 5 arg. 2"><A NAME="44026"><SPAN CLASS="ref">[44026] II&ordf;-IIae q. 122 a. 5 arg. 2 </SPAN></A>Praeterea, pietas non solum exhibet cultum parentibus, sed etiam patriae et aliis sanguine coniunctis et patriae benevolis, ut supra dictum est. Inconvenienter ergo in hoc quarto praecepto fit mentio solum de honoratione patris et matris.</P>
<P TITLE="II-II q. 122 a. 5 arg. 3"><A NAME="44027"><SPAN CLASS="ref">[44027] II&ordf;-IIae q. 122 a. 5 arg. 3 </SPAN></A>Praeterea, parentibus non solum debetur honoris reverentia, sed etiam sustentatio. Ergo insufficienter sola parentum honoratio praecipitur.</P>
<P TITLE="II-II q. 122 a. 5 arg. 4"><A NAME="44028"><SPAN CLASS="ref">[44028] II&ordf;-IIae q. 122 a. 5 arg. 4 </SPAN></A>Praeterea, contingit quandoque quod aliqui qui honorant parentes cito moriuntur, et e contrario qui parentes non honorant diu vivunt. Inconvenienter ergo additur huic praecepto haec promissio, <I>ut sis longaevus super terram</I>.</P>
<P TITLE="II-II q. 122 a. 5 s. c."><A NAME="44029"><SPAN CLASS="ref">[44029] II&ordf;-IIae q. 122 a. 5 s. c. </SPAN></A>In contrarium est auctoritas sacrae Scripturae.</P>
<P TITLE="II-II q. 122 a. 5 co."><A NAME="44030"><SPAN CLASS="ref">[44030] II&ordf;-IIae q. 122 a. 5 co. </SPAN></A>Respondeo dicendum quod praecepta Decalogi ordinantur ad dilectionem Dei et proximi. Inter proximos autem, maxime obligamur parentibus. Et ideo immediate post praecepta ordinantia nos in Deum, ponitur praeceptum ordinans nos ad parentes, qui sunt particulare principium nostri esse, sicut Deus est universale principium. Et sic est quaedam affinitas huius praecepti ad praecepta primae tabulae.</P>
<P TITLE="II-II q. 122 a. 5 ad 1"><A NAME="44031"><SPAN CLASS="ref">[44031] II&ordf;-IIae q. 122 a. 5 ad 1 </SPAN></A>Ad primum ergo dicendum quod, sicut supra dictum est, pietas ordinatur ad reddendum debitum parentibus, quod communiter ad omnes pertinet. Et ideo inter praecepta Decalogi, quae sunt communia, magis debet poni aliquid pertinens ad pietatem quam ad alias partes iustitiae, quae respiciunt aliquod debitum speciale.</P>
<P TITLE="II-II q. 122 a. 5 ad 2"><A NAME="44032"><SPAN CLASS="ref">[44032] II&ordf;-IIae q. 122 a. 5 ad 2 </SPAN></A>Ad secundum dicendum quod per prius debetur aliquid parentibus quam patriae et consanguineis, quia per hoc quod sumus a parentibus nati, pertinent ad nos et consanguinei et patria. Et ideo, cum praecepta Decalogi sint prima praecepta legis, magis per ea ordinatur homo ad parentes quam ad patriam vel ad alios consanguineos. Nihilominus tamen in hoc praecepto, quod est de honoratione parentum, intelligitur mandari quidquid pertinet ad reddendum debitum cuicumque personae, sicut secundarium includitur in principali.</P>
<P TITLE="II-II q. 122 a. 5 ad 3"><A NAME="44033"><SPAN CLASS="ref">[44033] II&ordf;-IIae q. 122 a. 5 ad 3 </SPAN></A>Ad tertium dicendum quod parentibus inquantum huiusmodi, debetur reverentiae honor. Sed sustentatio et alia debentur eis ratione alicuius accidentis, puta inquantum sunt indigentes, vel secundum aliquid huiusmodi, ut supra dictum est. Et quia quod est per se prius est eo quod est per accidens, ideo inter prima praecepta legis, quae sunt praecepta Decalogi, specialiter praecipitur honoratio parentum. In qua tamen, sicut in quodam principali, intelligitur mandari et sustentatio et quidquid aliud debetur parentibus.</P>
<P TITLE="II-II q. 122 a. 5 ad 4"><A NAME="44034"><SPAN CLASS="ref">[44034] II&ordf;-IIae q. 122 a. 5 ad 4 </SPAN></A>Ad quartum dicendum quod longaevitas promittitur honorantibus parentes non solum quantum ad futuram vitam, sed etiam quantum ad praesentem, secundum illud apostoli, I ad Tim. IV, <I>pietas ad omnia utilis est, promissionem habens vitae quae nunc est et futurae</I>. Et hoc rationabiliter. Qui enim gratus est beneficio meretur secundum quandam congruentiam ut sibi beneficium conservetur, propter ingratitudinem autem meretur aliquis beneficium perdere. Beneficium autem vitae corporalis, post Deum, a parentibus habemus. Et ideo ille qui honorat parentes, quasi beneficio gratus, meretur vitae conservationem, qui autem non honorat parentes, tanquam ingratus, meretur vita privari. Quia tamen praesentia bona vel mala non cadunt sub merito vel demerito nisi inquantum ordinantur ad futuram remunerationem, ut dictum est; ideo quandoque secundum occultam rationem divinorum iudiciorum, quae maxime futuram remunerationem respiciunt, ideo aliqui qui sunt pii in parentes citius vita privantur, alii vero qui sunt impii in parentes diutius vivunt.</P>
<BR>
<DIV CLASS="E">Articulus 6</DIV>
<P TITLE="II-II q. 122 a. 6 arg. 1"><A NAME="44035"><SPAN CLASS="ref">[44035] II&ordf;-IIae q. 122 a. 6 arg. 1 </SPAN></A>Ad sextum sic proceditur. Videtur quod alia sex praecepta Decalogi inconvenienter tradantur. Non enim sufficit ad salutem quod aliquis proximo suo non noceat, sed requiritur quod ei debitum reddat, secundum illud Rom. XIII, <I>reddite omnibus debita</I>. Sed in sex ultimis praeceptis solum prohibetur nocumentum proximo inferendum. Ergo inconvenienter praedicta praecepta traduntur.</P>
<P TITLE="II-II q. 122 a. 6 arg. 2"><A NAME="44036"><SPAN CLASS="ref">[44036] II&ordf;-IIae q. 122 a. 6 arg. 2 </SPAN></A>Praeterea, in praedictis praeceptis prohibentur homicidium, adulterium, furtum et falsum testimonium. Sed multa alia nocumenta possunt proximo inferri, ut patet ex his quae supra determinata sunt. Ergo videtur quod inconvenienter sint tradita huiusmodi praecepta.</P>
<P TITLE="II-II q. 122 a. 6 arg. 3"><A NAME="44037"><SPAN CLASS="ref">[44037] II&ordf;-IIae q. 122 a. 6 arg. 3 </SPAN></A>Praeterea, concupiscentia dupliciter accipi potest, uno modo, secundum quod est actus voluntatis, ut dicitur Sap. VI, <I>concupiscentia sapientiae perducit ad regnum perpetuum</I>; alio modo, secundum quod est actus sensualitatis, sicut dicitur Iac. IV, <I>unde bella et lites in vobis? Nonne ex concupiscentiis quae militant in membris vestris?</I> Sed per praeceptum Decalogi non prohibetur concupiscentia sensualitatis, quia secundum hoc, primi motus essent peccata mortalia, utpote contra praeceptum Decalogi existentes. Similiter etiam non prohibetur concupiscentia voluntatis, quia haec includitur in quolibet peccato. Inconvenienter ergo inter praecepta Decalogi ponuntur quaedam concupiscentiae prohibitiva.</P>
<P TITLE="II-II q. 122 a. 6 arg. 4"><A NAME="44038"><SPAN CLASS="ref">[44038] II&ordf;-IIae q. 122 a. 6 arg. 4 </SPAN></A>Praeterea, homicidium est gravius peccatum quam adulterium vel furtum. Sed non ponitur aliquod praeceptum prohibitivum concupiscentiae homicidii. Ergo etiam inconvenienter ponuntur quaedam praecepta prohibitiva concupiscentiae furti et adulterii.</P>
<P TITLE="II-II q. 122 a. 6 s. c."><A NAME="44039"><SPAN CLASS="ref">[44039] II&ordf;-IIae q. 122 a. 6 s. c. </SPAN></A>Sed in contrarium est auctoritas Scripturae.</P>
<P TITLE="II-II q. 122 a. 6 co."><A NAME="44040"><SPAN CLASS="ref">[44040] II&ordf;-IIae q. 122 a. 6 co. </SPAN></A>Respondeo dicendum quod sicut per partes iustitiae debitum redditur aliquibus determinatis personis quibus homo ex aliqua speciali ratione obligatur, ita etiam per iustitiam proprie dictam aliquis debitum reddit communiter omnibus. Et ideo post tria praecepta pertinentia ad religionem, qua redditur debitum Deo et post quartum praeceptum, quod est pietatis, qua redditur parentibus debitum, in quo includitur omne debitum quod ex aliqua speciali ratione debetur; necesse fuit quod ponerentur consequenter alia praecepta pertinentia ad iustitiam proprie dictam, quae indifferenter omnibus debitum reddit.</P>
<P TITLE="II-II q. 122 a. 6 ad 1"><A NAME="44041"><SPAN CLASS="ref">[44041] II&ordf;-IIae q. 122 a. 6 ad 1 </SPAN></A>Ad primum ergo dicendum quod communiter ad hoc obligatur homo ut nulli inferat nocumentum. Et ideo praecepta negativa, quibus prohibentur nocumenta quae possunt proximis inferri, tanquam communia, fuerunt ponenda inter praecepta Decalogi. Ea vero quae sunt proximis exhibenda, diversimode exhibentur diversis. Et ideo non fuerunt inter praecepta Decalogi ponenda de his affirmativa praecepta.</P>
<P TITLE="II-II q. 122 a. 6 ad 2"><A NAME="44042"><SPAN CLASS="ref">[44042] II&ordf;-IIae q. 122 a. 6 ad 2 </SPAN></A>Ad secundum dicendum quod omnia alia nocumenta quae proximis inferuntur, possunt ad ista reduci quae his praeceptis prohibentur tanquam ad quaedam communiora et principaliora. Nam omnia nocumenta quae in personam proximi inferuntur, intelliguntur prohiberi in homicidio, sicut in principaliori. Quae vero inferuntur in personam coniunctam, et maxime per modum libidinis, intelliguntur prohiberi simul cum adulterio. Quae vero pertinent ad damna in rebus illata, intelliguntur prohiberi simul cum furto. Quae autem pertinet ad locutionem, sicut detractiones, blasphemiae, et si qua huiusmodi, intelliguntur prohiberi falso testimonio, quod directius iustitiae contrariatur.</P>
<P TITLE="II-II q. 122 a. 6 ad 3"><A NAME="44043"><SPAN CLASS="ref">[44043] II&ordf;-IIae q. 122 a. 6 ad 3 </SPAN></A>Ad tertium dicendum quod per praecepta prohibitiva concupiscentiae non intelligitur prohiberi primus motus concupiscentiae, qui sistit infra limites sensualitatis. Sed prohibetur directe consensus voluntatis qui est in opus vel in delectationem.</P>
<P TITLE="II-II q. 122 a. 6 ad 4"><A NAME="44044"><SPAN CLASS="ref">[44044] II&ordf;-IIae q. 122 a. 6 ad 4 </SPAN></A>Ad quartum dicendum quod homicidium secundum se non est concupiscibile, sed magis horribile, quia non habet de se rationem alicuius boni. Sed adulterium habet aliquam rationem boni, scilicet delectabilis. Furtum etiam habet rationem alicuius boni, scilicet utilis. Bonum autem de se habet rationem concupiscibilis. Et ideo fuit specialibus praeceptis prohibenda concupiscentia furti et adulterii, non autem concupiscentia homicidii.</P>
<DIV CLASS="centro">
<BR>
<P>
<A HREF="sth3121.html"><IMG SRC="icons/ageretro.gif" WIDTH="19" HEIGHT="19" ALIGN="middle" BORDER="0" ALT="age retro"></A>
&nbsp;
<A HREF="sth3123.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<BR><HR><BR>
<ADDRESS>&copy; 2019 Fundaci&oacute;n Tom&aacute;s de Aquino quoad hanc editionem<BR>Iura omnia asservantur<BR>OCLC nr. <A HREF="http://worldcatlibraries.org/wcpa/oclc/49644264" STYLE="text-decoration=none">49644264</A></ADDRESS>
</DIV>
</body>
</HTML> 