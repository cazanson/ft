<!doctype HTML PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd">
<html LANG="LA">
<head>
<meta HTTP-EQUIV="Content-Type" CONTENT="text/html; charset=ISO-8859-1">
<meta HTTP-EQUIV="Content-Style-Type" CONTENT="text/css">
<meta HTTP-EQUIV="Content-Script-Type" CONTENT="text/javascript">
<meta NAME="keywords" CONTENT="Thomas de Aquino, Summa Theologiae, Corpus Thomisticum">
<meta NAME="language" CONTENT="Latin">
<meta NAME="security" CONTENT="public">
<meta NAME="owner" CONTENT="ealarcon@unav.es">
<meta NAME="author" CONTENT="Enrique Alarc&oacute;n">
<meta NAME="abstract" CONTENT="">
<link REL="stylesheet" MEDIA="screen" HREF="vscreen.css" TYPE="text/css">
<link REL="stylesheet" MEDIA="print" HREF="vprint.css" TYPE="text/css">
<link REL="stylesheet" MEDIA="aural" HREF="vaural.css" TYPE="text/css">
<title>Thomas de Aquino, Summa Theologiae, I&ordf; q. 1</title>
<script type="text/javascript">
document.ondblclick = goPage;
  function findSelection(){
        if (document.getSelection){ txt = document.getSelection();}
        else if (document.selection){ txt = document.selection.createRange().text;}
        else {return "";}
        return txt;
  }
  function goPage(){
        var word = findSelection();
        if (word != "") {
                var toast = window.open("http://www.perseus.tufts.edu/hopper/morph?la=la&l="+word,"","width="+screen.width*0.75+",height="+screen.height*0.75+",screenX="+screen.width*0.125+"px,screenY="+screen.height*0.125+"px,scrollbars=1,resizable=1,toolbar=0");
        }
  }
  </script>
</head>
<BODY id="content"><!-- assigning the id="content" triggers the styles in the style.css file -->
<A HREF="index.html"><DIV CLASS="tres">CORPUS THOMISTICUM</DIV></A>
<DIV CLASS="uno">Sancti Thomae de Aquino</DIV>
<DIV CLASS="uno">Summa Theologiae</DIV>
<DIV CLASS="dos">prima pars quaestio I</DIV>
<BR>
<DIV CLASS="centro">
<TABLE ALIGN="center" SUMMARY="Imago">
<TR>
<TH><IMG SRC="icons/ghent190.jpg" WIDTH="120" HEIGHT="190" BORDER="0" ALT="Thomas de Aquino a Justo Ghent depictus" ALIGN="middle"></TH>
</TR>
</TABLE>
<BR>
<SPAN CLASS="tres">Textum Leoninum Romae 1888 editum<BR>et automato translatum a Roberto Busa SJ in taenias magneticas<BR>denuo recognovit Enrique Alarc&oacute;n atque instruxit<BR><BR></SPAN>
<BR><HR><BR>
<P>
<A HREF="sth0000.html"><IMG SRC="icons/ageretro.gif" WIDTH="19" HEIGHT="19" ALIGN="middle" BORDER="0" ALT="age retro"></A>
&nbsp;
<A HREF="sth1002.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<SCRIPT LANGUAGE="JavaScript" TYPE="text/javascript">
<!--
// original code by Bill Trefzger 12/12/96; revised by Enrique Alarcon 12/9/2000
function go(){if(document.selecter.select1.options[document.selecter.select1.selectedIndex].value !="none"){location=document.selecter.select1.options[document.selecter.select1.selectedIndex].value}}
document.write('<FORM NAME="selecter"><SELECT NAME="select1">');
document.write('<OPTION VALUE="none">INDEX');
document.write('<OPTION VALUE="none">------------------------------------------------');
document.write('<OPTION VALUE="index.html">Corpus Thomisticum');
document.write('<OPTION VALUE="iopera.html">Opera omnia');
document.write('<OPTION VALUE="zbiblia.html">Bibliographia Thomistica');
document.write('<OPTION VALUE="none">------------------------------------------------');
document.write('<OPTION VALUE="#28232">I&ordf; q. 1 pr.');
document.write('<OPTION VALUE="#28233">I&ordf; q. 1 a. 1 arg. 1');
document.write('<OPTION VALUE="#28234">I&ordf; q. 1 a. 1 arg. 2');
document.write('<OPTION VALUE="#28235">I&ordf; q. 1 a. 1 s. c.');
document.write('<OPTION VALUE="#28236">I&ordf; q. 1 a. 1 co.');
document.write('<OPTION VALUE="#28237">I&ordf; q. 1 a. 1 ad 1');
document.write('<OPTION VALUE="#28238">I&ordf; q. 1 a. 1 ad 2');
document.write('<OPTION VALUE="#28239">I&ordf; q. 1 a. 2 arg. 1');
document.write('<OPTION VALUE="#28240">I&ordf; q. 1 a. 2 arg. 2');
document.write('<OPTION VALUE="#28241">I&ordf; q. 1 a. 2 s. c.');
document.write('<OPTION VALUE="#28242">I&ordf; q. 1 a. 2 co.');
document.write('<OPTION VALUE="#28243">I&ordf; q. 1 a. 2 ad 1');
document.write('<OPTION VALUE="#28244">I&ordf; q. 1 a. 2 ad 2');
document.write('<OPTION VALUE="#28245">I&ordf; q. 1 a. 3 arg. 1');
document.write('<OPTION VALUE="#28246">I&ordf; q. 1 a. 3 arg. 2');
document.write('<OPTION VALUE="#28247">I&ordf; q. 1 a. 3 s. c.');
document.write('<OPTION VALUE="#28248">I&ordf; q. 1 a. 3 co.');
document.write('<OPTION VALUE="#28249">I&ordf; q. 1 a. 3 ad 1');
document.write('<OPTION VALUE="#28250">I&ordf; q. 1 a. 3 ad 2');
document.write('<OPTION VALUE="#28251">I&ordf; q. 1 a. 4 arg. 1');
document.write('<OPTION VALUE="#28252">I&ordf; q. 1 a. 4 arg. 2');
document.write('<OPTION VALUE="#28253">I&ordf; q. 1 a. 4 s. c.');
document.write('<OPTION VALUE="#28254">I&ordf; q. 1 a. 4 co.');
document.write('<OPTION VALUE="#28255">I&ordf; q. 1 a. 4 ad');
document.write('<OPTION VALUE="#28256">I&ordf; q. 1 a. 5 arg. 1');
document.write('<OPTION VALUE="#28257">I&ordf; q. 1 a. 5 arg. 2');
document.write('<OPTION VALUE="#28258">I&ordf; q. 1 a. 5 s. c.');
document.write('<OPTION VALUE="#28259">I&ordf; q. 1 a. 5 co.');
document.write('<OPTION VALUE="#28260">I&ordf; q. 1 a. 5 ad 1');
document.write('<OPTION VALUE="#28261">I&ordf; q. 1 a. 5 ad 2');
document.write('<OPTION VALUE="#28262">I&ordf; q. 1 a. 6 arg. 1');
document.write('<OPTION VALUE="#28263">I&ordf; q. 1 a. 6 arg. 2');
document.write('<OPTION VALUE="#28264">I&ordf; q. 1 a. 6 arg. 3');
document.write('<OPTION VALUE="#28265">I&ordf; q. 1 a. 6 s. c.');
document.write('<OPTION VALUE="#28266">I&ordf; q. 1 a. 6 co.');
document.write('<OPTION VALUE="#28267">I&ordf; q. 1 a. 6 ad 1');
document.write('<OPTION VALUE="#28268">I&ordf; q. 1 a. 6 ad 2');
document.write('<OPTION VALUE="#28269">I&ordf; q. 1 a. 6 ad 3');
document.write('<OPTION VALUE="#28270">I&ordf; q. 1 a. 7 arg. 1');
document.write('<OPTION VALUE="#28271">I&ordf; q. 1 a. 7 arg. 2');
document.write('<OPTION VALUE="#28272">I&ordf; q. 1 a. 7 s. c.');
document.write('<OPTION VALUE="#28273">I&ordf; q. 1 a. 7 co.');
document.write('<OPTION VALUE="#28274">I&ordf; q. 1 a. 7 ad 1');
document.write('<OPTION VALUE="#28275">I&ordf; q. 1 a. 7 ad 2');
document.write('<OPTION VALUE="#28276">I&ordf; q. 1 a. 8 arg. 1');
document.write('<OPTION VALUE="#28277">I&ordf; q. 1 a. 8 arg. 2');
document.write('<OPTION VALUE="#28278">I&ordf; q. 1 a. 8 s. c.');
document.write('<OPTION VALUE="#28279">I&ordf; q. 1 a. 8 co.');
document.write('<OPTION VALUE="#28280">I&ordf; q. 1 a. 8 ad 1');
document.write('<OPTION VALUE="#28281">I&ordf; q. 1 a. 8 ad 2');
document.write('<OPTION VALUE="#28282">I&ordf; q. 1 a. 9 arg. 1');
document.write('<OPTION VALUE="#28283">I&ordf; q. 1 a. 9 arg. 2');
document.write('<OPTION VALUE="#28284">I&ordf; q. 1 a. 9 arg. 3');
document.write('<OPTION VALUE="#28285">I&ordf; q. 1 a. 9 s. c.');
document.write('<OPTION VALUE="#28286">I&ordf; q. 1 a. 9 co.');
document.write('<OPTION VALUE="#28287">I&ordf; q. 1 a. 9 ad 1');
document.write('<OPTION VALUE="#28288">I&ordf; q. 1 a. 9 ad 2');
document.write('<OPTION VALUE="#28289">I&ordf; q. 1 a. 9 ad 3');
document.write('<OPTION VALUE="#28290">I&ordf; q. 1 a. 10 arg. 1');
document.write('<OPTION VALUE="#28291">I&ordf; q. 1 a. 10 arg. 2');
document.write('<OPTION VALUE="#28292">I&ordf; q. 1 a. 10 arg. 3');
document.write('<OPTION VALUE="#28293">I&ordf; q. 1 a. 10 s. c.');
document.write('<OPTION VALUE="#28294">I&ordf; q. 1 a. 10 co.');
document.write('<OPTION VALUE="#28295">I&ordf; q. 1 a. 10 ad 1');
document.write('<OPTION VALUE="#28296">I&ordf; q. 1 a. 10 ad 2');
document.write('<OPTION VALUE="#28297">I&ordf; q. 1 a. 10 ad 3');
document.write('</SELECT>');
document.write('<BR><BR>');
document.write('<INPUT TYPE="button" VALUE="Agedum" ONCLICK="go()">');
document.write('</FORM>');
// -->
</SCRIPT>
<BR><HR><BR>
</DIV>
<DIV CLASS="B">Prima pars</DIV>
<DIV CLASS="D">Quaestio 1</DIV>
<DIV CLASS="G">Prooemium</DIV>
<P TITLE="I q. 1 pr."><A NAME="28232"><SPAN CLASS="ref">[28232] I&ordf; q. 1 pr. </SPAN></A>Et ut intentio nostra sub aliquibus certis limitibus comprehendatur, necessarium est primo investigare de ipsa sacra doctrina, qualis sit, et ad quae se extendat. Circa quae quaerenda sunt decem. Primo, de necessitate huius doctrinae. Secundo, utrum sit scientia. Tertio, utrum sit una vel plures. Quarto, utrum sit speculativa vel practica. Quinto, de comparatione eius ad alias scientias. Sexto, utrum sit sapientia. Septimo, quid sit subiectum eius. Octavo, utrum sit argumentativa. Nono, utrum uti debeat metaphoricis vel symbolicis locutionibus. Decimo, utrum Scriptura sacra huius doctrinae sit secundum plures sensus exponenda.</P>
<BR>
<DIV CLASS="E">Articulus 1</DIV>
<P TITLE="I q. 1 a. 1 arg. 1"><A NAME="28233"><SPAN CLASS="ref">[28233] I&ordf; q. 1 a. 1 arg. 1 </SPAN></A>Ad primum sic proceditur. Videtur quod non sit necessarium, praeter philosophicas disciplinas, aliam doctrinam haberi. Ad ea enim quae supra rationem sunt, homo non debet conari, secundum illud Eccli. III, <I>altiora te ne quaesieris</I>. Sed ea quae rationi subduntur, sufficienter traduntur in philosophicis disciplinis. Superfluum igitur videtur, praeter philosophicas disciplinas, aliam doctrinam haberi.</P>
<P TITLE="I q. 1 a. 1 arg. 2"><A NAME="28234"><SPAN CLASS="ref">[28234] I&ordf; q. 1 a. 1 arg. 2 </SPAN></A>Praeterea, doctrina non potest esse nisi de ente, nihil enim scitur nisi verum, quod cum ente convertitur. Sed de omnibus entibus tractatur in philosophicis disciplinis, et etiam de Deo, unde quaedam pars philosophiae dicitur theologia, sive scientia divina, ut patet per philosophum in VI Metaphys. Non fuit igitur necessarium, praeter philosophicas disciplinas, aliam doctrinam haberi.</P>
<P TITLE="I q. 1 a. 1 s. c."><A NAME="28235"><SPAN CLASS="ref">[28235] I&ordf; q. 1 a. 1 s. c. </SPAN></A>Sed contra est quod dicitur II ad Tim. III, <I>omnis Scriptura divinitus inspirata utilis est ad docendum, ad arguendum, ad corripiendum, ad erudiendum ad iustitiam</I>. Scriptura autem divinitus inspirata non pertinet ad philosophicas disciplinas, quae sunt secundum rationem humanam inventae. Utile igitur est, praeter philosophicas disciplinas, esse aliam scientiam divinitus inspiratam.</P>
<P TITLE="I q. 1 a. 1 co."><A NAME="28236"><SPAN CLASS="ref">[28236] I&ordf; q. 1 a. 1 co. </SPAN></A>Respondeo dicendum quod necessarium fuit ad humanam salutem, esse doctrinam quandam secundum revelationem divinam, praeter philosophicas disciplinas, quae ratione humana investigantur. Primo quidem, quia homo ordinatur ad Deum sicut ad quendam finem qui comprehensionem rationis excedit, secundum illud Isaiae LXIV, <I>oculus non vidit Deus absque te, quae praeparasti diligentibus te</I>. Finem autem oportet esse praecognitum hominibus, qui suas intentiones et actiones debent ordinare in finem. Unde necessarium fuit homini ad salutem, quod ei nota fierent quaedam per revelationem divinam, quae rationem humanam excedunt. Ad ea etiam quae de Deo ratione humana investigari possunt, necessarium fuit hominem instrui revelatione divina. Quia veritas de Deo, per rationem investigata, a paucis, et per longum tempus, et cum admixtione multorum errorum, homini proveniret, a cuius tamen veritatis cognitione dependet tota hominis salus, quae in Deo est. Ut igitur salus hominibus et convenientius et certius proveniat, necessarium fuit quod de divinis per divinam revelationem instruantur. Necessarium igitur fuit, praeter philosophicas disciplinas, quae per rationem investigantur, sacram doctrinam per revelationem haberi.</P>
<P TITLE="I q. 1 a. 1 ad 1"><A NAME="28237"><SPAN CLASS="ref">[28237] I&ordf; q. 1 a. 1 ad 1 </SPAN></A>Ad primum ergo dicendum quod, licet ea quae sunt altiora hominis cognitione, non sint ab homine per rationem inquirenda, sunt tamen, a Deo revelata, suscipienda per fidem. Unde et ibidem subditur, <I>plurima supra sensum hominum ostensa sunt tibi</I>. Et in huiusmodi sacra doctrina consistit.</P>
<P TITLE="I q. 1 a. 1 ad 2"><A NAME="28238"><SPAN CLASS="ref">[28238] I&ordf; q. 1 a. 1 ad 2 </SPAN></A>Ad secundum dicendum quod diversa ratio cognoscibilis diversitatem scientiarum inducit. Eandem enim conclusionem demonstrat astrologus et naturalis, puta quod terra est rotunda, sed astrologus per medium mathematicum, idest a materia abstractum; naturalis autem per medium circa materiam consideratum. Unde nihil prohibet de eisdem rebus, de quibus philosophicae disciplinae tractant secundum quod sunt cognoscibilia lumine naturalis rationis, et aliam scientiam tractare secundum quod cognoscuntur lumine divinae revelationis. Unde theologia quae ad sacram doctrinam pertinet, differt secundum genus ab illa theologia quae pars philosophiae ponitur.</P>
<BR>
<DIV CLASS="E">Articulus 2</DIV>
<P TITLE="I q. 1 a. 2 arg. 1"><A NAME="28239"><SPAN CLASS="ref">[28239] I&ordf; q. 1 a. 2 arg. 1 </SPAN></A>Ad secundum sic proceditur. Videtur quod sacra doctrina non sit scientia. Omnis enim scientia procedit ex principiis per se notis. Sed sacra doctrina procedit ex articulis fidei, qui non sunt per se noti, cum non ab omnibus concedantur, <I>non enim omnium est fides</I>, ut dicitur II Thessalon. III. Non igitur sacra doctrina est scientia.</P>
<P TITLE="I q. 1 a. 2 arg. 2"><A NAME="28240"><SPAN CLASS="ref">[28240] I&ordf; q. 1 a. 2 arg. 2 </SPAN></A>Praeterea, scientia non est singularium. Sed sacra doctrina tractat de singularibus, puta de gestis Abrahae, Isaac et Iacob, et similibus. Ergo sacra doctrina non est scientia.</P>
<P TITLE="I q. 1 a. 2 s. c."><A NAME="28241"><SPAN CLASS="ref">[28241] I&ordf; q. 1 a. 2 s. c. </SPAN></A>Sed contra est quod Augustinus dicit, XIV de Trinitate, <I>huic scientiae attribuitur illud tantummodo quo fides saluberrima gignitur, nutritur, defenditur, roboratur</I>. Hoc autem ad nullam scientiam pertinet nisi ad sacram doctrinam. Ergo sacra doctrina est scientia.</P>
<P TITLE="I q. 1 a. 2 co."><A NAME="28242"><SPAN CLASS="ref">[28242] I&ordf; q. 1 a. 2 co. </SPAN></A>Respondeo dicendum sacram doctrinam esse scientiam. Sed sciendum est quod duplex est scientiarum genus. Quaedam enim sunt, quae procedunt ex principiis notis lumine naturali intellectus, sicut arithmetica, geometria, et huiusmodi. Quaedam vero sunt, quae procedunt ex principiis notis lumine superioris scientiae, sicut perspectiva procedit ex principiis notificatis per geometriam, et musica ex principiis per arithmeticam notis. Et hoc modo sacra doctrina est scientia, quia procedit ex principiis notis lumine superioris scientiae, quae scilicet est scientia Dei et beatorum. Unde sicut musica credit principia tradita sibi ab arithmetico, ita doctrina sacra credit principia revelata sibi a Deo.</P>
<P TITLE="I q. 1 a. 2 ad 1"><A NAME="28243"><SPAN CLASS="ref">[28243] I&ordf; q. 1 a. 2 ad 1 </SPAN></A>Ad primum ergo dicendum quod principia cuiuslibet scientiae vel sunt nota per se, vel reducuntur ad notitiam superioris scientiae. Et talia sunt principia sacrae doctrinae, ut dictum est.</P>
<P TITLE="I q. 1 a. 2 ad 2"><A NAME="28244"><SPAN CLASS="ref">[28244] I&ordf; q. 1 a. 2 ad 2 </SPAN></A>Ad secundum dicendum quod singularia traduntur in sacra doctrina, non quia de eis principaliter tractetur, sed introducuntur tum in exemplum vitae, sicut in scientiis moralibus; tum etiam ad declarandum auctoritatem virorum per quos ad nos revelatio divina processit, super quam fundatur sacra Scriptura seu doctrina.</P>
<BR>
<DIV CLASS="E">Articulus 3</DIV>
<P TITLE="I q. 1 a. 3 arg. 1"><A NAME="28245"><SPAN CLASS="ref">[28245] I&ordf; q. 1 a. 3 arg. 1 </SPAN></A>Ad tertium sic proceditur. Videtur quod sacra doctrina non sit una scientia. Quia secundum philosophum in I Poster., <I>una scientia est quae est unius generis subiecti</I>. Creator autem et creatura, de quibus in sacra doctrina tractatur, non continentur sub uno genere subiecti. Ergo sacra doctrina non est una scientia.</P>
<P TITLE="I q. 1 a. 3 arg. 2"><A NAME="28246"><SPAN CLASS="ref">[28246] I&ordf; q. 1 a. 3 arg. 2 </SPAN></A>Praeterea, in sacra doctrina tractatur de Angelis, de creaturis corporalibus, de moribus hominum. Huiusmodi autem ad diversas scientias philosophicas pertinent. Igitur sacra doctrina non est una scientia.</P>
<P TITLE="I q. 1 a. 3 s. c."><A NAME="28247"><SPAN CLASS="ref">[28247] I&ordf; q. 1 a. 3 s. c. </SPAN></A>Sed contra est quod sacra Scriptura de ea loquitur sicut de una scientia, dicitur enim Sap. X, <I>dedit illi scientiam sanctorum</I>.</P>
<P TITLE="I q. 1 a. 3 co."><A NAME="28248"><SPAN CLASS="ref">[28248] I&ordf; q. 1 a. 3 co. </SPAN></A>Respondeo dicendum sacram doctrinam unam scientiam esse. Est enim unitas potentiae et habitus consideranda secundum obiectum, non quidem materialiter, sed secundum rationem formalem obiecti, puta homo, asinus et lapis conveniunt in una formali ratione colorati, quod est obiectum visus. Quia igitur sacra Scriptura considerat aliqua secundum quod sunt divinitus revelata, secundum quod dictum est, omnia quaecumque sunt divinitus revelabilia, communicant in una ratione formali obiecti huius scientiae. Et ideo comprehenduntur sub sacra doctrina sicut sub scientia una.</P>
<P TITLE="I q. 1 a. 3 ad 1"><A NAME="28249"><SPAN CLASS="ref">[28249] I&ordf; q. 1 a. 3 ad 1 </SPAN></A>Ad primum ergo dicendum quod sacra doctrina non determinat de Deo et de creaturis ex aequo, sed de Deo principaliter, et de creaturis secundum quod referuntur ad Deum, ut ad principium vel finem. Unde unitas scientiae non impeditur.</P>
<P TITLE="I q. 1 a. 3 ad 2"><A NAME="28250"><SPAN CLASS="ref">[28250] I&ordf; q. 1 a. 3 ad 2 </SPAN></A>Ad secundum dicendum quod nihil prohibet inferiores potentias vel habitus diversificari circa illas materias, quae communiter cadunt sub una potentia vel habitu superiori, quia superior potentia vel habitus respicit obiectum sub universaliori ratione formali. Sicut obiectum sensus communis est sensibile, quod comprehendit sub se visibile et audibile, unde sensus communis, cum sit una potentia, extendit se ad omnia obiecta quinque sensuum. Et similiter ea quae in diversis scientiis philosophicis tractantur, potest sacra doctrina, una existens, considerare sub una ratione, inquantum scilicet sunt divinitus revelabilia, ut sic sacra doctrina sit velut quaedam impressio divinae scientiae, quae est una et simplex omnium.</P>
<BR>
<DIV CLASS="E">Articulus 4</DIV>
<P TITLE="I q. 1 a. 4 arg. 1"><A NAME="28251"><SPAN CLASS="ref">[28251] I&ordf; q. 1 a. 4 arg. 1 </SPAN></A>Ad quartum sic proceditur. Videtur quod sacra doctrina sit scientia practica. Finis enim practicae est operatio, secundum philosophum in II Metaphys. Sacra autem doctrina ad operationem ordinatur, secundum illud Iac. I, <I>estote factores verbi, et non auditores tantum</I>. Ergo sacra doctrina est practica scientia.</P>
<P TITLE="I q. 1 a. 4 arg. 2"><A NAME="28252"><SPAN CLASS="ref">[28252] I&ordf; q. 1 a. 4 arg. 2 </SPAN></A>Praeterea, sacra doctrina dividitur per legem veterem et novam. Lex autem pertinet ad scientiam moralem, quae est scientia practica. Ergo sacra doctrina est scientia practica.</P>
<P TITLE="I q. 1 a. 4 s. c."><A NAME="28253"><SPAN CLASS="ref">[28253] I&ordf; q. 1 a. 4 s. c. </SPAN></A>Sed contra, omnis scientia practica est de rebus operabilibus ab homine; ut moralis de actibus hominum, et aedificativa de aedificiis. Sacra autem doctrina est principaliter de Deo, cuius magis homines sunt opera. Non ergo est scientia practica, sed magis speculativa.</P>
<P TITLE="I q. 1 a. 4 co."><A NAME="28254"><SPAN CLASS="ref">[28254] I&ordf; q. 1 a. 4 co. </SPAN></A>Respondeo dicendum quod sacra doctrina, ut dictum est, una existens, se extendit ad ea quae pertinent ad diversas scientias philosophicas, propter rationem formalem quam in diversis attendit, scilicet prout sunt divino lumine cognoscibilia. Unde licet in scientiis philosophicis alia sit speculativa et alia practica, sacra tamen doctrina comprehendit sub se utramque; sicut et Deus eadem scientia se cognoscit, et ea quae facit. Magis tamen est speculativa quam practica, quia principalius agit de rebus divinis quam de actibus humanis; de quibus agit secundum quod per eos ordinatur homo ad perfectam Dei cognitionem, in qua aeterna beatitudo consistit.</P>
<P TITLE="I q. 1 a. 4 ad arg."><A NAME="28255"><SPAN CLASS="ref">[28255] I&ordf; q. 1 a. 4 ad arg. </SPAN></A>Et per hoc patet responsio ad obiecta.</P>
<BR>
<DIV CLASS="E">Articulus 5</DIV>
<P TITLE="I q. 1 a. 5 arg. 1"><A NAME="28256"><SPAN CLASS="ref">[28256] I&ordf; q. 1 a. 5 arg. 1 </SPAN></A>Ad quintum sic proceditur. Videtur quod sacra doctrina non sit dignior aliis scientiis. Certitudo enim pertinet ad dignitatem scientiae. Sed aliae scientiae, de quarum principiis dubitari non potest, videntur esse certiores sacra doctrina, cuius principia, scilicet articuli fidei, dubitationem recipiunt. Aliae igitur scientiae videntur ista digniores.</P>
<P TITLE="I q. 1 a. 5 arg. 2"><A NAME="28257"><SPAN CLASS="ref">[28257] I&ordf; q. 1 a. 5 arg. 2 </SPAN></A>Praeterea, inferioris scientiae est a superiori accipere, sicut musicus ab arithmetico. Sed sacra doctrina accipit aliquid a philosophicis disciplinis, dicit enim Hieronymus in epistola ad magnum oratorem urbis Romae, quod <I>doctores antiqui intantum philosophorum doctrinis atque sententiis suos resperserunt libros, ut nescias quid in illis prius admirari debeas, eruditionem saeculi, an scientiam Scripturarum</I>. Ergo sacra doctrina est inferior aliis scientiis.</P>
<P TITLE="I q. 1 a. 5 s. c."><A NAME="28258"><SPAN CLASS="ref">[28258] I&ordf; q. 1 a. 5 s. c. </SPAN></A>Sed contra est quod aliae scientiae dicuntur ancillae huius, Prov. IX, <I>misit ancillas suas vocare ad arcem</I>.</P>
<P TITLE="I q. 1 a. 5 co."><A NAME="28259"><SPAN CLASS="ref">[28259] I&ordf; q. 1 a. 5 co. </SPAN></A>Respondeo dicendum quod, cum ista scientia quantum ad aliquid sit speculativa, et quantum ad aliquid sit practica, omnes alias transcendit tam speculativas quam practicas. Speculativarum enim scientiarum una altera dignior dicitur, tum propter certitudinem, tum propter dignitatem materiae. Et quantum ad utrumque, haec scientia alias speculativas scientias excedit. Secundum certitudinem quidem, quia aliae scientiae certitudinem habent ex naturali lumine rationis humanae, quae potest errare, haec autem certitudinem habet ex lumine divinae scientiae, quae decipi non potest. Secundum dignitatem vero materiae, quia ista scientia est principaliter de his quae sua altitudine rationem transcendunt, aliae vero scientiae considerant ea tantum quae rationi subduntur. Practicarum vero scientiarum illa dignior est, quae ad ulteriorem finem ordinatur, sicut civilis militari, nam bonum exercitus ad bonum civitatis ordinatur. Finis autem huius doctrinae inquantum est practica, est beatitudo aeterna, ad quam sicut ad ultimum finem ordinantur omnes alii fines scientiarum practicarum. Unde manifestum est, secundum omnem modum, eam digniorem esse aliis.</P>
<P TITLE="I q. 1 a. 5 ad 1"><A NAME="28260"><SPAN CLASS="ref">[28260] I&ordf; q. 1 a. 5 ad 1 </SPAN></A>Ad primum ergo dicendum quod nihil prohibet id quod est certius secundum naturam, esse quoad nos minus certum, propter debilitatem intellectus nostri, qui se habet ad manifestissima naturae, sicut oculus noctuae ad lumen solis, sicut dicitur in II Metaphys. Unde dubitatio quae accidit in aliquibus circa articulos fidei, non est propter incertitudinem rei, sed propter debilitatem intellectus humani. Et tamen minimum quod potest haberi de cognitione rerum altissimarum, desiderabilius est quam certissima cognitio quae habetur de minimis rebus, ut dicitur in XI de animalibus.</P>
<P TITLE="I q. 1 a. 5 ad 2"><A NAME="28261"><SPAN CLASS="ref">[28261] I&ordf; q. 1 a. 5 ad 2 </SPAN></A>Ad secundum dicendum quod haec scientia accipere potest aliquid a philosophicis disciplinis, non quod ex necessitate eis indigeat, sed ad maiorem manifestationem eorum quae in hac scientia traduntur. Non enim accipit sua principia ab aliis scientiis, sed immediate a Deo per revelationem. Et ideo non accipit ab aliis scientiis tanquam a superioribus, sed utitur eis tanquam inferioribus et ancillis; sicut architectonicae utuntur subministrantibus, ut civilis militari. Et hoc ipsum quod sic utitur eis, non est propter defectum vel insufficientiam eius, sed propter defectum intellectus nostri; qui ex his quae per naturalem rationem (ex qua procedunt aliae scientiae) cognoscuntur, facilius manuducitur in ea quae sunt supra rationem, quae in hac scientia traduntur.</P>
<BR>
<DIV CLASS="E">Articulus 6</DIV>
<P TITLE="I q. 1 a. 6 arg. 1"><A NAME="28262"><SPAN CLASS="ref">[28262] I&ordf; q. 1 a. 6 arg. 1 </SPAN></A>Ad sextum sic proceditur. Videtur quod haec doctrina non sit sapientia. Nulla enim doctrina quae supponit sua principia aliunde, digna est nomine sapientiae, <I>quia sapientis est ordinare, et non ordinari</I> (I Metaphys.). Sed haec doctrina supponit principia sua aliunde, ut ex dictis patet. Ergo haec doctrina non est sapientia.</P>
<P TITLE="I q. 1 a. 6 arg. 2"><A NAME="28263"><SPAN CLASS="ref">[28263] I&ordf; q. 1 a. 6 arg. 2 </SPAN></A>Praeterea, ad sapientiam pertinet probare principia aliarum scientiarum, unde ut caput dicitur scientiarum, ut VI Ethic. patet. Sed haec doctrina non probat principia aliarum scientiarum. Ergo non est sapientia.</P>
<P TITLE="I q. 1 a. 6 arg. 3"><A NAME="28264"><SPAN CLASS="ref">[28264] I&ordf; q. 1 a. 6 arg. 3 </SPAN></A>Praeterea, haec doctrina per studium acquiritur. Sapientia autem per infusionem habetur, unde inter septem dona spiritus sancti connumeratur, ut patet Isaiae XI. Ergo haec doctrina non est sapientia.</P>
<P TITLE="I q. 1 a. 6 s. c."><A NAME="28265"><SPAN CLASS="ref">[28265] I&ordf; q. 1 a. 6 s. c. </SPAN></A>Sed contra est quod dicitur Deut. IV, in principio legis, <I>haec est nostra sapientia et intellectus coram populis</I>.</P>
<P TITLE="I q. 1 a. 6 co."><A NAME="28266"><SPAN CLASS="ref">[28266] I&ordf; q. 1 a. 6 co. </SPAN></A>Respondeo dicendum quod haec doctrina maxime sapientia est inter omnes sapientias humanas, non quidem in aliquo genere tantum, sed simpliciter. Cum enim sapientis sit ordinare et iudicare, iudicium autem per altiorem causam de inferioribus habeatur; ille sapiens dicitur in unoquoque genere, qui considerat causam altissimam illius generis. Ut in genere aedificii, artifex qui disponit formam domus, dicitur sapiens et architector, respectu inferiorum artificum, qui dolant ligna vel parant lapides, unde dicitur I Cor. III, <I>ut sapiens architector fundamentum posui</I>. Et rursus, in genere totius humanae vitae, prudens sapiens dicitur, inquantum ordinat humanos actus ad debitum finem, unde dicitur Prov. X, <I>sapientia est viro prudentia</I>. Ille igitur qui considerat simpliciter altissimam causam totius universi, quae Deus est, maxime sapiens dicitur, unde et sapientia dicitur esse divinorum cognitio, ut patet per Augustinum, XII de Trinitate. Sacra autem doctrina propriissime determinat de Deo secundum quod est altissima causa, quia non solum quantum ad illud quod est per creaturas cognoscibile (quod philosophi cognoverunt, ut dicitur Rom. I, <I>quod notum est Dei, manifestum est illis</I>); sed etiam quantum ad id quod notum est sibi soli de seipso, et aliis per revelationem communicatum. Unde sacra doctrina maxime dicitur sapientia.</P>
<P TITLE="I q. 1 a. 6 ad 1"><A NAME="28267"><SPAN CLASS="ref">[28267] I&ordf; q. 1 a. 6 ad 1 </SPAN></A>Ad primum ergo dicendum quod sacra doctrina non supponit sua principia ab aliqua scientia humana, sed a scientia divina, a qua, sicut a summa sapientia, omnis nostra cognitio ordinatur.</P>
<P TITLE="I q. 1 a. 6 ad 2"><A NAME="28268"><SPAN CLASS="ref">[28268] I&ordf; q. 1 a. 6 ad 2 </SPAN></A>Ad secundum dicendum quod aliarum scientiarum principia vel sunt per se nota, et probari non possunt, vel per aliquam rationem naturalem probantur in aliqua alia scientia. Propria autem huius scientiae cognitio est, quae est per revelationem, non autem quae est per naturalem rationem. Et ideo non pertinet ad eam probare principia aliarum scientiarum, sed solum iudicare de eis, quidquid enim in aliis scientiis invenitur veritati huius scientiae repugnans, totum condemnatur ut falsum, unde dicitur II Cor. X, <I>consilia destruentes, et omnem altitudinem extollentem se adversus scientiam Dei</I>.</P>
<P TITLE="I q. 1 a. 6 ad 3"><A NAME="28269"><SPAN CLASS="ref">[28269] I&ordf; q. 1 a. 6 ad 3 </SPAN></A>Ad tertium dicendum quod, cum iudicium ad sapientem pertineat, secundum duplicem modum iudicandi, dupliciter sapientia accipitur. Contingit enim aliquem iudicare, uno modo per modum inclinationis, sicut qui habet habitum virtutis, recte iudicat de his quae sunt secundum virtutem agenda, inquantum ad illa inclinatur, unde et in X Ethic. dicitur quod virtuosus est mensura et regula actuum humanorum. Alio modo, per modum cognitionis, sicut aliquis instructus in scientia morali, posset iudicare de actibus virtutis, etiam si virtutem non haberet. Primus igitur modus iudicandi de rebus divinis, pertinet ad sapientiam quae ponitur donum spiritus sancti secundum illud I Cor. II, <I>spiritualis homo iudicat omnia,</I> etc., et Dionysius dicit, II cap. de divinis nominibus, <I>Hierotheus doctus est non solum discens, sed et patiens divina</I>. Secundus autem modus iudicandi pertinet ad hanc doctrinam, secundum quod per studium habetur; licet eius principia ex revelatione habeantur.</P>
<BR>
<DIV CLASS="E">Articulus 7</DIV>
<P TITLE="I q. 1 a. 7 arg. 1"><A NAME="28270"><SPAN CLASS="ref">[28270] I&ordf; q. 1 a. 7 arg. 1 </SPAN></A>Ad septimum sic proceditur. Videtur quod Deus non sit subiectum huius scientiae. In qualibet enim scientia oportet supponere de subiecto quid est, secundum philosophum in I Poster. Sed haec scientia non supponit de Deo quid est, dicit enim Damascenus, <I>in Deo quid est, dicere impossibile est</I>. Ergo Deus non est subiectum huius scientiae.</P>
<P TITLE="I q. 1 a. 7 arg. 2"><A NAME="28271"><SPAN CLASS="ref">[28271] I&ordf; q. 1 a. 7 arg. 2 </SPAN></A>Praeterea, omnia quae determinantur in aliqua scientia, comprehenduntur sub subiecto illius scientiae. Sed in sacra Scriptura determinatur de multis aliis quam de Deo, puta de creaturis, et de moribus hominum. Ergo Deus non est subiectum huius scientiae.</P>
<P TITLE="I q. 1 a. 7 s. c."><A NAME="28272"><SPAN CLASS="ref">[28272] I&ordf; q. 1 a. 7 s. c. </SPAN></A>Sed contra, illud est subiectum scientiae, de quo est sermo in scientia. Sed in hac scientia fit sermo de Deo, dicitur enim theologia, quasi sermo de Deo. Ergo Deus est subiectum huius scientiae.</P>
<P TITLE="I q. 1 a. 7 co."><A NAME="28273"><SPAN CLASS="ref">[28273] I&ordf; q. 1 a. 7 co. </SPAN></A>Respondeo dicendum quod Deus est subiectum huius scientiae. Sic enim se habet subiectum ad scientiam, sicut obiectum ad potentiam vel habitum. Proprie autem illud assignatur obiectum alicuius potentiae vel habitus, sub cuius ratione omnia referuntur ad potentiam vel habitum, sicut homo et lapis referuntur ad visum inquantum sunt colorata, unde coloratum est proprium obiectum visus. Omnia autem pertractantur in sacra doctrina sub ratione Dei, vel quia sunt ipse Deus; vel quia habent ordinem ad Deum, ut ad principium et finem. Unde sequitur quod Deus vere sit subiectum huius scientiae. Quod etiam manifestum fit ex principiis huius scientiae, quae sunt articuli fidei, quae est de Deo, idem autem est subiectum principiorum et totius scientiae, cum tota scientia virtute contineatur in principiis. Quidam vero, attendentes ad ea quae in ista scientia tractantur, et non ad rationem secundum quam considerantur, assignaverunt aliter subiectum huius scientiae, vel res et signa; vel opera reparationis; vel totum Christum, idest caput et membra. De omnibus enim istis tractatur in ista scientia, sed secundum ordinem ad Deum.</P>
<P TITLE="I q. 1 a. 7 ad 1"><A NAME="28274"><SPAN CLASS="ref">[28274] I&ordf; q. 1 a. 7 ad 1 </SPAN></A>Ad primum ergo dicendum quod, licet de Deo non possimus scire quid est, utimur tamen eius effectu, in hac doctrina, vel naturae vel gratiae, loco definitionis, ad ea quae de Deo in hac doctrina considerantur, sicut et in aliquibus scientiis philosophicis demonstratur aliquid de causa per effectum, accipiendo effectum loco definitionis causae.</P>
<P TITLE="I q. 1 a. 7 ad 2"><A NAME="28275"><SPAN CLASS="ref">[28275] I&ordf; q. 1 a. 7 ad 2 </SPAN></A>Ad secundum dicendum quod omnia alia quae determinantur in sacra doctrina, comprehenduntur sub Deo, non ut partes vel species vel accidentia, sed ut ordinata aliqualiter ad ipsum.</P>
<BR>
<DIV CLASS="E">Articulus 8</DIV>
<P TITLE="I q. 1 a. 8 arg. 1"><A NAME="28276"><SPAN CLASS="ref">[28276] I&ordf; q. 1 a. 8 arg. 1 </SPAN></A>Ad octavum sic proceditur. Videtur quod haec doctrina non sit argumentativa. Dicit enim Ambrosius in libro I de fide Catholica, <I>tolle argumenta, ubi fides quaeritur</I>. Sed in hac doctrina praecipue fides quaeritur, unde dicitur Ioan. XX, <I>haec scripta sunt ut credatis</I>. Ergo sacra doctrina non est argumentativa.</P>
<P TITLE="I q. 1 a. 8 arg. 2"><A NAME="28277"><SPAN CLASS="ref">[28277] I&ordf; q. 1 a. 8 arg. 2 </SPAN></A>Praeterea, si sit argumentativa, aut argumentatur ex auctoritate, aut ex ratione. Si ex auctoritate, non videtur hoc congruere eius dignitati, nam locus ab auctoritate est infirmissimus, secundum Boetium. Si etiam ex ratione, hoc non congruit eius fini, quia secundum Gregorium in homilia, <I>fides non habet meritum, ubi humana ratio praebet experimentum</I>. Ergo sacra doctrina non est argumentativa.</P>
<P TITLE="I q. 1 a. 8 s. c."><A NAME="28278"><SPAN CLASS="ref">[28278] I&ordf; q. 1 a. 8 s. c. </SPAN></A>Sed contra est quod dicitur ad Titum I, de episcopo, <I>amplectentem eum qui secundum doctrinam est, fidelem sermonem, ut potens sit exhortari in doctrina sana, et eos qui contradicunt arguere</I>.</P>
<P TITLE="I q. 1 a. 8 co."><A NAME="28279"><SPAN CLASS="ref">[28279] I&ordf; q. 1 a. 8 co. </SPAN></A>Respondeo dicendum quod, sicut aliae scientiae non argumentantur ad sua principia probanda, sed ex principiis argumentantur ad ostendendum alia in ipsis scientiis; ita haec doctrina non argumentatur ad sua principia probanda, quae sunt articuli fidei; sed ex eis procedit ad aliquid aliud ostendendum; sicut apostolus, I ad Cor. XV, ex resurrectione Christi argumentatur ad resurrectionem communem probandam. Sed tamen considerandum est in scientiis philosophicis, quod inferiores scientiae nec probant sua principia, nec contra negantem principia disputant, sed hoc relinquunt superiori scientiae, suprema vero inter eas, scilicet metaphysica, disputat contra negantem sua principia, si adversarius aliquid concedit, si autem nihil concedit, non potest cum eo disputare, potest tamen solvere rationes ipsius. Unde sacra Scriptura, cum non habeat superiorem, disputat cum negante sua principia, argumentando quidem, si adversarius aliquid concedat eorum quae per divinam revelationem habentur; sicut per auctoritates sacrae doctrinae disputamus contra haereticos, et per unum articulum contra negantes alium. Si vero adversarius nihil credat eorum quae divinitus revelantur, non remanet amplius via ad probandum articulos fidei per rationes, sed ad solvendum rationes, si quas inducit, contra fidem. Cum enim fides infallibili veritati innitatur, impossibile autem sit de vero demonstrari contrarium, manifestum est probationes quae contra fidem inducuntur, non esse demonstrationes, sed solubilia argumenta.</P>
<P TITLE="I q. 1 a. 8 ad 1"><A NAME="28280"><SPAN CLASS="ref">[28280] I&ordf; q. 1 a. 8 ad 1 </SPAN></A>Ad primum ergo dicendum quod, licet argumenta rationis humanae non habeant locum ad probandum quae fidei sunt, tamen ex articulis fidei haec doctrina ad alia argumentatur, ut dictum est.</P>
<P TITLE="I q. 1 a. 8 ad 2"><A NAME="28281"><SPAN CLASS="ref">[28281] I&ordf; q. 1 a. 8 ad 2 </SPAN></A>Ad secundum dicendum quod argumentari ex auctoritate est maxime proprium huius doctrinae, eo quod principia huius doctrinae per revelationem habentur, et sic oportet quod credatur auctoritati eorum quibus revelatio facta est. Nec hoc derogat dignitati huius doctrinae, nam licet locus ab auctoritate quae fundatur super ratione humana, sit infirmissimus; locus tamen ab auctoritate quae fundatur super revelatione divina, est efficacissimus. Utitur tamen sacra doctrina etiam ratione humana, non quidem ad probandum fidem, quia per hoc tolleretur meritum fidei; sed ad manifestandum aliqua alia quae traduntur in hac doctrina. Cum enim gratia non tollat naturam, sed perficiat, oportet quod naturalis ratio subserviat fidei; sicut et naturalis inclinatio voluntatis obsequitur caritati. Unde et apostolus dicit, II ad Cor. X, <I>in captivitatem redigentes omnem intellectum in obsequium Christi</I>. Et inde est quod etiam auctoritatibus philosophorum sacra doctrina utitur, ubi per rationem naturalem veritatem cognoscere potuerunt; sicut Paulus, actuum XVII, inducit verbum Arati, dicens, <I>sicut et quidam poetarum vestrorum dixerunt, genus Dei sumus</I>. Sed tamen sacra doctrina huiusmodi auctoritatibus utitur quasi extraneis argumentis, et probabilibus. Auctoritatibus autem canonicae Scripturae utitur proprie, ex necessitate argumentando. Auctoritatibus autem aliorum doctorum Ecclesiae, quasi arguendo ex propriis, sed probabiliter. Innititur enim fides nostra revelationi apostolis et prophetis factae, qui canonicos libros scripserunt, non autem revelationi, si qua fuit aliis doctoribus facta. Unde dicit Augustinus, in epistola ad Hieronymum, <I>solis eis Scripturarum libris qui canonici appellantur, didici hunc honorem deferre, ut nullum auctorem eorum in scribendo errasse aliquid firmissime credam. Alios autem ita lego, ut, quantalibet sanctitate doctrinaque praepolleant, non ideo verum putem, quod ipsi ita senserunt vel scripserunt</I>.</P>
<BR>
<DIV CLASS="E">Articulus 9</DIV>
<P TITLE="I q. 1 a. 9 arg. 1"><A NAME="28282"><SPAN CLASS="ref">[28282] I&ordf; q. 1 a. 9 arg. 1 </SPAN></A>Ad nonum sic proceditur. Videtur quod sacra Scriptura non debeat uti metaphoris. Illud enim quod est proprium infimae doctrinae, non videtur competere huic scientiae, quae inter alias tenet locum supremum, ut iam dictum est. Procedere autem per similitudines varias et repraesentationes, est proprium poeticae, quae est infima inter omnes doctrinas. Ergo huiusmodi similitudinibus uti, non est conveniens huic scientiae.</P>
<P TITLE="I q. 1 a. 9 arg. 2"><A NAME="28283"><SPAN CLASS="ref">[28283] I&ordf; q. 1 a. 9 arg. 2 </SPAN></A>Praeterea, haec doctrina videtur esse ordinata ad veritatis manifestationem, unde et manifestatoribus eius praemium promittitur, Eccli. XXIV, <I>qui elucidant me, vitam aeternam habebunt</I>. Sed per huiusmodi similitudines veritas occultatur. Non ergo competit huic doctrinae divina tradere sub similitudine corporalium rerum.</P>
<P TITLE="I q. 1 a. 9 arg. 3"><A NAME="28284"><SPAN CLASS="ref">[28284] I&ordf; q. 1 a. 9 arg. 3 </SPAN></A>Praeterea, quanto aliquae creaturae sunt sublimiores, tanto magis ad divinam similitudinem accedunt. Si igitur aliquae ex creaturis transumerentur ad Deum, tunc oporteret talem transumptionem maxime fieri ex sublimioribus creaturis, et non ex infimis. Quod tamen in Scripturis frequenter invenitur.</P>
<P TITLE="I q. 1 a. 9 s. c."><A NAME="28285"><SPAN CLASS="ref">[28285] I&ordf; q. 1 a. 9 s. c. </SPAN></A>Sed contra est quod dicitur Osee XII, <I>ego visionem multiplicavi eis, et in manibus prophetarum assimilatus sum</I>. Tradere autem aliquid sub similitudine, est metaphoricum. Ergo ad sacram doctrinam pertinet uti metaphoris.</P>
<P TITLE="I q. 1 a. 9 co."><A NAME="28286"><SPAN CLASS="ref">[28286] I&ordf; q. 1 a. 9 co. </SPAN></A>Respondeo dicendum quod conveniens est sacrae Scripturae divina et spiritualia sub similitudine corporalium tradere. Deus enim omnibus providet secundum quod competit eorum naturae. Est autem naturale homini ut per sensibilia ad intelligibilia veniat, quia omnis nostra cognitio a sensu initium habet. Unde convenienter in sacra Scriptura traduntur nobis spiritualia sub metaphoris corporalium. Et hoc est quod dicit Dionysius, I cap. caelestis hierarchiae, <I>impossibile est nobis aliter lucere divinum radium, nisi varietate sacrorum velaminum circumvelatum</I>. Convenit etiam sacrae Scripturae, quae communiter omnibus proponitur (secundum illud ad Rom. I, <I>sapientibus et insipientibus debitor sum</I>), ut spiritualia sub similitudinibus corporalium proponantur; ut saltem vel sic rudes eam capiant, qui ad intelligibilia secundum se capienda non sunt idonei.</P>
<P TITLE="I q. 1 a. 9 ad 1"><A NAME="28287"><SPAN CLASS="ref">[28287] I&ordf; q. 1 a. 9 ad 1 </SPAN></A>Ad primum ergo dicendum quod poeta utitur metaphoris propter repraesentationem, repraesentatio enim naturaliter homini delectabilis est. Sed sacra doctrina utitur metaphoris propter necessitatem et utilitatem, ut dictum est.</P>
<P TITLE="I q. 1 a. 9 ad 2"><A NAME="28288"><SPAN CLASS="ref">[28288] I&ordf; q. 1 a. 9 ad 2 </SPAN></A>Ad secundum dicendum quod radius divinae revelationis non destruitur propter figuras sensibiles quibus circumvelatur, ut dicit Dionysius, sed remanet in sua veritate; ut mentes quibus fit revelatio, non permittat in similitudinibus permanere, sed elevet eas ad cognitionem intelligibilium; et per eos quibus revelatio facta est, alii etiam circa haec instruantur. Unde ea quae in uno loco Scripturae traduntur sub metaphoris, in aliis locis expressius exponuntur. Et ipsa etiam occultatio figurarum utilis est, ad exercitium studiosorum, et contra irrisiones infidelium, de quibus dicitur, Matth. VII, <I>nolite sanctum dare canibus</I>.</P>
<P TITLE="I q. 1 a. 9 ad 3"><A NAME="28289"><SPAN CLASS="ref">[28289] I&ordf; q. 1 a. 9 ad 3 </SPAN></A>Ad tertium dicendum quod, sicut docet Dionysius, cap. II Cael. Hier., magis est conveniens quod divina in Scripturis tradantur sub figuris vilium corporum, quam corporum nobilium. Et hoc propter tria. Primo, quia per hoc magis liberatur humanus animus ab errore. Manifestum enim apparet quod haec secundum proprietatem non dicuntur de divinis, quod posset esse dubium, si sub figuris nobilium corporum describerentur divina; maxime apud illos qui nihil aliud a corporibus nobilius excogitare noverunt. Secundo, quia hic modus convenientior est cognitioni quam de Deo habemus in hac vita. Magis enim manifestatur nobis de ipso quid non est, quam quid est, et ideo similitudines illarum rerum quae magis elongantur a Deo, veriorem nobis faciunt aestimationem quod sit supra illud quod de Deo dicimus vel cogitamus. Tertio, quia per huiusmodi, divina magis occultantur indignis.</P>
<BR>
<DIV CLASS="E">Articulus 10</DIV>
<P TITLE="I q. 1 a. 10 arg. 1"><A NAME="28290"><SPAN CLASS="ref">[28290] I&ordf; q. 1 a. 10 arg. 1 </SPAN></A>Ad decimum sic proceditur. Videtur quod sacra Scriptura sub una littera non habeat plures sensus, qui sunt historicus vel litteralis, allegoricus, tropologicus sive moralis, et anagogicus. Multiplicitas enim sensuum in una Scriptura parit confusionem et deceptionem, et tollit arguendi firmitatem, unde ex multiplicibus propositionibus non procedit argumentatio, sed secundum hoc aliquae fallaciae assignantur. Sacra autem Scriptura debet esse efficax ad ostendendam veritatem absque omni fallacia. Ergo non debent in ea sub una littera plures sensus tradi.</P>
<P TITLE="I q. 1 a. 10 arg. 2"><A NAME="28291"><SPAN CLASS="ref">[28291] I&ordf; q. 1 a. 10 arg. 2 </SPAN></A>Praeterea, Augustinus dicit in libro de utilitate credendi, quod <I>Scriptura quae testamentum vetus vocatur, quadrifariam traditur, scilicet, secundum historiam, secundum aetiologiam, secundum analogiam, secundum allegoriam</I>. Quae quidem quatuor a quatuor praedictis videntur esse aliena omnino. Non igitur conveniens videtur quod eadem littera sacrae Scripturae secundum quatuor sensus praedictos exponatur.</P>
<P TITLE="I q. 1 a. 10 arg. 3"><A NAME="28292"><SPAN CLASS="ref">[28292] I&ordf; q. 1 a. 10 arg. 3 </SPAN></A>Praeterea, praeter praedictos sensus, invenitur sensus parabolicus, qui inter illos sensus quatuor non continetur.</P>
<P TITLE="I q. 1 a. 10 s. c."><A NAME="28293"><SPAN CLASS="ref">[28293] I&ordf; q. 1 a. 10 s. c. </SPAN></A>Sed contra est quod dicit Gregorius, XX Moralium, <I>sacra Scriptura omnes scientias ipso locutionis suae more transcendit, quia uno eodemque sermone, dum narrat gestum, prodit mysterium</I>.</P>
<P TITLE="I q. 1 a. 10 co."><A NAME="28294"><SPAN CLASS="ref">[28294] I&ordf; q. 1 a. 10 co. </SPAN></A>Respondeo dicendum quod auctor sacrae Scripturae est Deus, in cuius potestate est ut non solum voces ad significandum accommodet (quod etiam homo facere potest), sed etiam res ipsas. Et ideo, cum in omnibus scientiis voces significent, hoc habet proprium ista scientia, quod ipsae res significatae per voces, etiam significant aliquid. Illa ergo prima significatio, qua voces significant res, pertinet ad primum sensum, qui est sensus historicus vel litteralis. Illa vero significatio qua res significatae per voces, iterum res alias significant, dicitur sensus spiritualis; qui super litteralem fundatur, et eum supponit. Hic autem sensus spiritualis trifariam dividitur. Sicut enim dicit apostolus, ad Hebr. VII, lex vetus figura est novae legis, et ipsa nova lex, ut dicit Dionysius in ecclesiastica hierarchia, est figura futurae gloriae, in nova etiam lege, ea quae in capite sunt gesta, sunt signa eorum quae nos agere debemus. Secundum ergo quod ea quae sunt veteris legis, significant ea quae sunt novae legis, est sensus allegoricus, secundum vero quod ea quae in Christo sunt facta, vel in his quae Christum significant, sunt signa eorum quae nos agere debemus, est sensus moralis, prout vero significant ea quae sunt in aeterna gloria, est sensus anagogicus. Quia vero sensus litteralis est, quem auctor intendit, auctor autem sacrae Scripturae Deus est, qui omnia simul suo intellectu comprehendit, non est inconveniens, ut dicit Augustinus XII confessionum, si etiam secundum litteralem sensum in una littera Scripturae plures sint sensus.</P>
<P TITLE="I q. 1 a. 10 ad 1"><A NAME="28295"><SPAN CLASS="ref">[28295] I&ordf; q. 1 a. 10 ad 1 </SPAN></A>Ad primum ergo dicendum quod multiplicitas horum sensuum non facit aequivocationem, aut aliam speciem multiplicitatis, quia, sicut iam dictum est, sensus isti non multiplicantur propter hoc quod una vox multa significet; sed quia ipsae res significatae per voces, aliarum rerum possunt esse signa. Et ita etiam nulla confusio sequitur in sacra Scriptura, cum omnes sensus fundentur super unum, scilicet litteralem; ex quo solo potest trahi argumentum, non autem ex his quae secundum allegoriam dicuntur, ut dicit Augustinus in epistola contra Vincentium Donatistam. Non tamen ex hoc aliquid deperit sacrae Scripturae, quia nihil sub spirituali sensu continetur fidei necessarium, quod Scriptura per litteralem sensum alicubi manifeste non tradat.</P>
<P TITLE="I q. 1 a. 10 ad 2"><A NAME="28296"><SPAN CLASS="ref">[28296] I&ordf; q. 1 a. 10 ad 2 </SPAN></A>Ad secundum dicendum quod illa tria, historia, aetiologia, analogia, ad unum litteralem sensum pertinent. Nam historia est, ut ipse Augustinus exponit, cum simpliciter aliquid proponitur, aetiologia vero, cum causa dicti assignatur, sicut cum dominus assignavit causam quare Moyses permisit licentiam repudiandi uxores, scilicet propter duritiam cordis ipsorum, Matt. XIX, analogia vero est, cum veritas unius Scripturae ostenditur veritati alterius non repugnare. Sola autem allegoria, inter illa quatuor, pro tribus spiritualibus sensibus ponitur. Sicut et Hugo de sancto Victore sub sensu allegorico etiam anagogicum comprehendit, ponens in tertio suarum sententiarum solum tres sensus, scilicet historicum, allegoricum et tropologicum.</P>
<P TITLE="I q. 1 a. 10 ad 3"><A NAME="28297"><SPAN CLASS="ref">[28297] I&ordf; q. 1 a. 10 ad 3 </SPAN></A>Ad tertium dicendum quod sensus parabolicus sub litterali continetur, nam per voces significatur aliquid proprie, et aliquid figurative; nec est litteralis sensus ipsa figura, sed id quod est figuratum. Non enim cum Scriptura nominat Dei brachium, est litteralis sensus quod in Deo sit membrum huiusmodi corporale, sed id quod per hoc membrum significatur, scilicet virtus operativa. In quo patet quod sensui litterali sacrae Scripturae nunquam potest subesse falsum.</P>
<DIV CLASS="centro">
<BR>
<P>
<A HREF="sth0000.html"><IMG SRC="icons/ageretro.gif" WIDTH="19" HEIGHT="19" ALIGN="middle" BORDER="0" ALT="age retro"></A>
&nbsp;
<A HREF="sth1002.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<BR><HR><BR>
<ADDRESS>&copy; 2019 Fundaci&oacute;n Tom&aacute;s de Aquino quoad hanc editionem<BR>Iura omnia asservantur<BR>OCLC nr. <A HREF="http://worldcatlibraries.org/wcpa/oclc/49644264" STYLE="text-decoration=none">49644264</A></ADDRESS>
</DIV>
</body>
</HTML>
