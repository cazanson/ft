<!doctype HTML PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd">
<html LANG="LA">
<head>
<meta HTTP-EQUIV="Content-Type" CONTENT="text/html; charset=ISO-8859-1">
<meta HTTP-EQUIV="Content-Style-Type" CONTENT="text/css">
<meta HTTP-EQUIV="Content-Script-Type" CONTENT="text/javascript">
<meta NAME="keywords" CONTENT="Thomas de Aquino, Summa Theologiae, Corpus Thomisticum">
<meta NAME="language" CONTENT="Latin">
<meta NAME="security" CONTENT="public">
<meta NAME="owner" CONTENT="ealarcon@unav.es">
<meta NAME="author" CONTENT="Enrique Alarc&oacute;n">
<meta NAME="abstract" CONTENT="">
<link REL="stylesheet" MEDIA="screen" HREF="vscreen.css" TYPE="text/css">
<link REL="stylesheet" MEDIA="print" HREF="vprint.css" TYPE="text/css">
<link REL="stylesheet" MEDIA="aural" HREF="vaural.css" TYPE="text/css">
<meta name="viewport" content="width=device-width, initial-scale=1" />
<title>Thomas de Aquino, Summa Theologiae, I&ordf;-IIae q. 93</title>
<script type="text/javascript">
document.ondblclick = goPage;
  function findSelection(){
        if (document.getSelection){ txt = document.getSelection();}
        else if (document.selection){ txt = document.selection.createRange().text;}
        else {return "";}
        return txt;
  }
  function goPage(){
        var word = findSelection();
        if (word != "") {
                var toast = window.open("http://www.perseus.tufts.edu/hopper/morph?la=la&l="+word,"","width="+screen.width*0.75+",height="+screen.height*0.75+",screenX="+screen.width*0.125+"px,screenY="+screen.height*0.125+"px,scrollbars=1,resizable=1,toolbar=0");
        }
  }
  </script>
</head>
<BODY id="content"><!-- assigning the id="content" triggers the styles in the style.css file -->
<A HREF="index.html"><DIV CLASS="tres">CORPUS THOMISTICUM</DIV></A>
<DIV CLASS="uno">Sancti Thomae de Aquino</DIV>
<DIV CLASS="uno">Summa Theologiae</DIV>
<DIV CLASS="dos">prima pars secundae partis quaestio XCIII</DIV>
<BR>
<DIV CLASS="centro">
<TABLE ALIGN="center" SUMMARY="Imago">
<TR>
<TH><IMG SRC="icons/fugit190.jpg" WIDTH="275" HEIGHT="190" BORDER="0" ALT="Thomas de Aquino a Filippino Lippi depictus (Cappella Carafa, S. Maria sopra Minerva, Roma)" ALIGN="middle"></TH>
</TR>
</TABLE>
<BR>
<SPAN CLASS="tres">Textum Leoninum Romae 1892 editum<BR>et automato translatum a Roberto Busa SJ in taenias magneticas<BR>denuo recognovit Enrique Alarc&oacute;n atque instruxit<BR><BR></SPAN>
<BR><HR><BR>
<P>
<A HREF="sth2090.html"><IMG SRC="icons/ageretro.gif" WIDTH="19" HEIGHT="19" ALIGN="middle" BORDER="0" ALT="age retro"></A>
&nbsp;
<A HREF="sth2094.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<SCRIPT LANGUAGE="JavaScript" TYPE="text/javascript">
<!--
// original code by Bill Trefzger 12/12/96; revised by Enrique Alarcon 12/9/2000
function go(){if(document.selecter.select1.options[document.selecter.select1.selectedIndex].value !="none"){location=document.selecter.select1.options[document.selecter.select1.selectedIndex].value}}
document.write('<FORM NAME="selecter"><SELECT NAME="select1">');
document.write('<OPTION VALUE="none">INDEX');
document.write('<OPTION VALUE="none">------------------------------------------------');
document.write('<OPTION VALUE="index.html">Corpus Thomisticum');
document.write('<OPTION VALUE="iopera.html">Opera omnia');
document.write('<OPTION VALUE="zbiblia.html">Bibliographia Thomistica');
document.write('<OPTION VALUE="none">------------------------------------------------');
document.write('<OPTION VALUE="#37528">I&ordf;-IIae q. 93 pr.');
document.write('<OPTION VALUE="#37529">I&ordf;-IIae q. 93 a. 1 arg. 1');
document.write('<OPTION VALUE="#37530">I&ordf;-IIae q. 93 a. 1 arg. 2');
document.write('<OPTION VALUE="#37531">I&ordf;-IIae q. 93 a. 1 arg. 3');
document.write('<OPTION VALUE="#37532">I&ordf;-IIae q. 93 a. 1 s. c.');
document.write('<OPTION VALUE="#37533">I&ordf;-IIae q. 93 a. 1 co.');
document.write('<OPTION VALUE="#37534">I&ordf;-IIae q. 93 a. 1 ad 1');
document.write('<OPTION VALUE="#37535">I&ordf;-IIae q. 93 a. 1 ad 2');
document.write('<OPTION VALUE="#37536">I&ordf;-IIae q. 93 a. 1 ad 3');
document.write('<OPTION VALUE="#37537">I&ordf;-IIae q. 93 a. 2 arg. 1');
document.write('<OPTION VALUE="#37538">I&ordf;-IIae q. 93 a. 2 arg. 2');
document.write('<OPTION VALUE="#37539">I&ordf;-IIae q. 93 a. 2 arg. 3');
document.write('<OPTION VALUE="#37540">I&ordf;-IIae q. 93 a. 2 s. c.');
document.write('<OPTION VALUE="#37541">I&ordf;-IIae q. 93 a. 2 co.');
document.write('<OPTION VALUE="#37542">I&ordf;-IIae q. 93 a. 2 ad 1');
document.write('<OPTION VALUE="#37543">I&ordf;-IIae q. 93 a. 2 ad 2');
document.write('<OPTION VALUE="#37544">I&ordf;-IIae q. 93 a. 2 ad 3');
document.write('<OPTION VALUE="#37545">I&ordf;-IIae q. 93 a. 3 arg. 1');
document.write('<OPTION VALUE="#37546">I&ordf;-IIae q. 93 a. 3 arg. 2');
document.write('<OPTION VALUE="#37547">I&ordf;-IIae q. 93 a. 3 arg. 3');
document.write('<OPTION VALUE="#37548">I&ordf;-IIae q. 93 a. 3 s. c.');
document.write('<OPTION VALUE="#37549">I&ordf;-IIae q. 93 a. 3 co.');
document.write('<OPTION VALUE="#37550">I&ordf;-IIae q. 93 a. 3 ad 1');
document.write('<OPTION VALUE="#37551">I&ordf;-IIae q. 93 a. 3 ad 2');
document.write('<OPTION VALUE="#37552">I&ordf;-IIae q. 93 a. 3 ad 3');
document.write('<OPTION VALUE="#37553">I&ordf;-IIae q. 93 a. 4 arg. 1');
document.write('<OPTION VALUE="#37554">I&ordf;-IIae q. 93 a. 4 arg. 2');
document.write('<OPTION VALUE="#37555">I&ordf;-IIae q. 93 a. 4 arg. 3');
document.write('<OPTION VALUE="#37556">I&ordf;-IIae q. 93 a. 4 s. c.');
document.write('<OPTION VALUE="#37557">I&ordf;-IIae q. 93 a. 4 co.');
document.write('<OPTION VALUE="#37558">I&ordf;-IIae q. 93 a. 4 ad 1');
document.write('<OPTION VALUE="#37559">I&ordf;-IIae q. 93 a. 4 ad 2');
document.write('<OPTION VALUE="#37560">I&ordf;-IIae q. 93 a. 4 ad 3');
document.write('<OPTION VALUE="#37561">I&ordf;-IIae q. 93 a. 4 ad 4');
document.write('<OPTION VALUE="#37562">I&ordf;-IIae q. 93 a. 5 arg. 1');
document.write('<OPTION VALUE="#37563">I&ordf;-IIae q. 93 a. 5 arg. 2');
document.write('<OPTION VALUE="#37564">I&ordf;-IIae q. 93 a. 5 arg. 3');
document.write('<OPTION VALUE="#37565">I&ordf;-IIae q. 93 a. 5 s. c.');
document.write('<OPTION VALUE="#37566">I&ordf;-IIae q. 93 a. 5 co.');
document.write('<OPTION VALUE="#37567">I&ordf;-IIae q. 93 a. 5 ad 1');
document.write('<OPTION VALUE="#37568">I&ordf;-IIae q. 93 a. 5 ad 2');
document.write('<OPTION VALUE="#37569">I&ordf;-IIae q. 93 a. 5 ad 3');
document.write('<OPTION VALUE="#37570">I&ordf;-IIae q. 93 a. 6 arg. 1');
document.write('<OPTION VALUE="#37571">I&ordf;-IIae q. 93 a. 6 arg. 2');
document.write('<OPTION VALUE="#37572">I&ordf;-IIae q. 93 a. 6 arg. 3');
document.write('<OPTION VALUE="#37573">I&ordf;-IIae q. 93 a. 6 s. c.');
document.write('<OPTION VALUE="#37574">I&ordf;-IIae q. 93 a. 6 co.');
document.write('<OPTION VALUE="#37575">I&ordf;-IIae q. 93 a. 6 ad 1');
document.write('<OPTION VALUE="#37576">I&ordf;-IIae q. 93 a. 6 ad 2');
document.write('<OPTION VALUE="#37577">I&ordf;-IIae q. 93 a. 6 ad 3');
document.write('</SELECT>');
document.write('<BR><BR>');
document.write('<INPUT TYPE="button" VALUE="Agedum" ONCLICK="go()">');
document.write('</FORM>');
// -->
</SCRIPT>
<BR><HR><BR>
</DIV>
<DIV CLASS="D">Quaestio 93</DIV>
<DIV CLASS="G">Prooemium</DIV>
<P TITLE="I-II q. 93 pr."><A NAME="37528"><SPAN CLASS="ref">[37528] I&ordf;-IIae q. 93 pr. </SPAN></A>Deinde considerandum est de singulis legibus. Et primo, de lege aeterna; secundo, de lege naturali; tertio, de lege humana; quarto, de lege veteri; quinto, de lege nova, quae est lex Evangelii. De sexta autem lege, quae est lex fomitis, sufficiat quod dictum est cum de peccato originali ageretur. Circa primum quaeruntur sex. Primo, quid sit lex aeterna. Secundo, utrum sit omnibus nota. Tertio, utrum omnis lex ab ea derivetur. Quarto, utrum necessaria subiiciantur legi aeternae. Quinto, utrum contingentia naturalia subiiciantur legi aeternae. Sexto, utrum omnes res humanae ei subiiciantur.</P>
<BR>
<DIV CLASS="E">Articulus 1</DIV>
<P TITLE="I-II q. 93 a. 1 arg. 1"><A NAME="37529"><SPAN CLASS="ref">[37529] I&ordf;-IIae q. 93 a. 1 arg. 1 </SPAN></A>Ad primum sic proceditur. Videtur quod lex aeterna non sit ratio summa in Deo existens. Lex enim aeterna est una tantum. Sed rationes rerum in mente divina sunt plures, dicit enim Augustinus, in libro octoginta trium quaest., quod <I>Deus singula fecit propriis rationibus</I>. Ergo lex aeterna non videtur esse idem quod ratio in mente divina existens.</P>
<P TITLE="I-II q. 93 a. 1 arg. 2"><A NAME="37530"><SPAN CLASS="ref">[37530] I&ordf;-IIae q. 93 a. 1 arg. 2 </SPAN></A>Praeterea, de ratione legis est quod verbo promulgetur, ut supra dictum est. Sed verbum in divinis dicitur personaliter, ut in primo habitum est, ratio autem dicitur essentialiter. Non igitur idem est lex aeterna quod ratio divina.</P>
<P TITLE="I-II q. 93 a. 1 arg. 3"><A NAME="37531"><SPAN CLASS="ref">[37531] I&ordf;-IIae q. 93 a. 1 arg. 3 </SPAN></A>Praeterea, Augustinus dicit, in libro de vera Relig., <I>apparet supra mentem nostram legem esse, quae veritas dicitur</I>. Lex autem supra mentem nostram existens est lex aeterna. Ergo veritas est lex aeterna. Sed non est eadem ratio veritatis et rationis. Ergo lex aeterna non est idem quod ratio summa.</P>
<P TITLE="I-II q. 93 a. 1 s. c."><A NAME="37532"><SPAN CLASS="ref">[37532] I&ordf;-IIae q. 93 a. 1 s. c. </SPAN></A>Sed contra est quod Augustinus dicit, in I de Lib. Arb., quod <I>lex aeterna est summa ratio, cui semper obtemperandum est</I>.</P>
<P TITLE="I-II q. 93 a. 1 co."><A NAME="37533"><SPAN CLASS="ref">[37533] I&ordf;-IIae q. 93 a. 1 co. </SPAN></A>Respondeo dicendum quod, sicut in quolibet artifice praeexistit ratio eorum quae constituuntur per artem, ita etiam in quolibet gubernante oportet quod praeexistat ratio ordinis eorum quae agenda sunt per eos qui gubernationi subduntur. Et sicut ratio rerum fiendarum per artem vocatur ars vel exemplar rerum artificiatarum, ita etiam ratio gubernantis actus subditorum, rationem legis obtinet, servatis aliis quae supra esse diximus de legis ratione. Deus autem per suam sapientiam conditor est universarum rerum, ad quas comparatur sicut artifex ad artificiata, ut in primo habitum est. Est etiam gubernator omnium actuum et motionum quae inveniuntur in singulis creaturis, ut etiam in primo habitum est. Unde sicut ratio divinae sapientiae inquantum per eam cuncta sunt creata, rationem habet artis vel exemplaris vel ideae; ita ratio divinae sapientiae moventis omnia ad debitum finem, obtinet rationem legis. Et secundum hoc, lex aeterna nihil aliud est quam ratio divinae sapientiae, secundum quod est directiva omnium actuum et motionum.</P>
<P TITLE="I-II q. 93 a. 1 ad 1"><A NAME="37534"><SPAN CLASS="ref">[37534] I&ordf;-IIae q. 93 a. 1 ad 1 </SPAN></A>Ad primum ergo dicendum quod Augustinus loquitur ibi de rationibus idealibus, quae respiciunt proprias naturas singularum rerum, et ideo in eis invenitur quaedam distinctio et pluralitas, secundum diversos respectus ad res, ut in primo habitum est. Sed lex dicitur directiva actuum in ordine ad bonum commune, ut supra dictum est. Ea autem quae sunt in seipsis diversa, considerantur ut unum, secundum quod ordinantur ad aliquod commune. Et ideo lex aeterna est una, quae est ratio huius ordinis.</P>
<P TITLE="I-II q. 93 a. 1 ad 2"><A NAME="37535"><SPAN CLASS="ref">[37535] I&ordf;-IIae q. 93 a. 1 ad 2 </SPAN></A>Ad secundum dicendum quod circa verbum quodcumque duo possunt considerari, scilicet ipsum verbum, et ea quae verbo exprimuntur. Verbum enim vocale est quiddam ab ore hominis prolatum; sed hoc verbo exprimuntur quae verbis humanis significantur. Et eadem ratio est de verbo hominis mentali, quod nihil est aliud quam quiddam mente conceptum, quo homo exprimit mentaliter ea de quibus cogitat. Sic igitur in divinis ipsum verbum, quod est conceptio paterni intellectus, personaliter dicitur, sed omnia quaecumque sunt in scientia patris, sive essentialia sive personalia, sive etiam Dei opera exprimuntur hoc verbo, ut patet per Augustinum, in XV de Trin. Et inter cetera quae hoc verbo exprimuntur, etiam ipsa lex aeterna verbo ipso exprimitur. Nec tamen propter hoc sequitur quod lex aeterna personaliter in divinis dicatur. Appropriatur tamen filio, propter convenientiam quam habet ratio ad verbum.</P>
<P TITLE="I-II q. 93 a. 1 ad 3"><A NAME="37536"><SPAN CLASS="ref">[37536] I&ordf;-IIae q. 93 a. 1 ad 3 </SPAN></A>Ad tertium dicendum quod ratio intellectus divini aliter se habet ad res quam ratio intellectus humani. Intellectus enim humanus est mensuratus a rebus, ut scilicet conceptus hominis non sit verus propter seipsum, sed dicitur verus ex hoc quod consonat rebus, ex hoc enim quod res est vel non est, opinio vera vel falsa est. Intellectus vero divinus est mensura rerum, quia unaquaeque res intantum habet de veritate, inquantum imitatur intellectum divinum, ut in primo dictum est. Et ideo intellectus divinus est verus secundum se. Unde ratio eius est ipsa veritas.</P>
<BR>
<DIV CLASS="E">Articulus 2</DIV>
<P TITLE="I-II q. 93 a. 2 arg. 1"><A NAME="37537"><SPAN CLASS="ref">[37537] I&ordf;-IIae q. 93 a. 2 arg. 1 </SPAN></A>Ad secundum sic proceditur. Videtur quod lex aeterna non sit omnibus nota. Quia ut dicit apostolus, I ad Cor., <I>quae sunt Dei, nemo novit nisi spiritus Dei</I>. Sed lex aeterna est quaedam ratio in mente divina existens. Ergo omnibus est ignota nisi soli Deo.</P>
<P TITLE="I-II q. 93 a. 2 arg. 2"><A NAME="37538"><SPAN CLASS="ref">[37538] I&ordf;-IIae q. 93 a. 2 arg. 2 </SPAN></A>Praeterea, sicut Augustinus dicit, in libro de Lib. Arb., <I>lex aeterna est qua iustum est ut omnia sint ordinatissima</I>. Sed non omnes cognoscunt qualiter omnia sint ordinatissima. Non ergo omnes cognoscunt legem aeternam.</P>
<P TITLE="I-II q. 93 a. 2 arg. 3"><A NAME="37539"><SPAN CLASS="ref">[37539] I&ordf;-IIae q. 93 a. 2 arg. 3 </SPAN></A>Praeterea, Augustinus dicit, in libro de vera Relig., quod <I>lex aeterna est de qua homines iudicare non possunt</I>. Sed sicut in I Ethic. dicitur, <I>unusquisque bene iudicat quae cognoscit</I>. Ergo lex aeterna non est nobis nota.</P>
<P TITLE="I-II q. 93 a. 2 s. c."><A NAME="37540"><SPAN CLASS="ref">[37540] I&ordf;-IIae q. 93 a. 2 s. c. </SPAN></A>Sed contra est quod Augustinus dicit, in libro de Lib. Arb., quod <I>aeternae legis notio nobis impressa est</I>.</P>
<P TITLE="I-II q. 93 a. 2 co."><A NAME="37541"><SPAN CLASS="ref">[37541] I&ordf;-IIae q. 93 a. 2 co. </SPAN></A>Respondeo dicendum quod dupliciter aliquid cognosci potest, uno modo, in seipso; alio modo, in suo effectu, in quo aliqua similitudo eius invenitur; sicut aliquis non videns solem in sua substantia, cognoscit ipsum in sua irradiatione. Sic igitur dicendum est quod legem aeternam nullus potest cognoscere secundum quod in seipsa est, nisi solum beati, qui Deum per essentiam vident. Sed omnis creatura rationalis ipsam cognoscit secundum aliquam eius irradiationem, vel maiorem vel minorem. Omnis enim cognitio veritatis est quaedam irradiatio et participatio legis aeternae, quae est veritas incommutabilis, ut Augustinus dicit, in libro de vera Relig. Veritatem autem omnes aliqualiter cognoscunt, ad minus quantum ad principia communia legis naturalis. In aliis vero quidam plus et quidam minus participant de cognitione veritatis; et secundum hoc etiam plus vel minus cognoscunt legem aeternam.</P>
<P TITLE="I-II q. 93 a. 2 ad 1"><A NAME="37542"><SPAN CLASS="ref">[37542] I&ordf;-IIae q. 93 a. 2 ad 1 </SPAN></A>Ad primum ergo dicendum quod ea quae sunt Dei, in seipsis quidem cognosci a nobis non possunt, sed tamen in effectibus suis nobis manifestantur, secundum illud Rom. I, <I>invisibilia Dei per ea quae facta sunt, intellecta, conspiciuntur</I>.</P>
<P TITLE="I-II q. 93 a. 2 ad 2"><A NAME="37543"><SPAN CLASS="ref">[37543] I&ordf;-IIae q. 93 a. 2 ad 2 </SPAN></A>Ad secundum dicendum quod legem aeternam etsi unusquisque cognoscat pro sua capacitate, secundum modum praedictum, nullus tamen eam comprehendere potest, non enim totaliter manifestari potest per suos effectus. Et ideo non oportet quod quicumque cognoscit legem aeternam secundum modum praedictum, cognoscat totum ordinem rerum, quo omnia sunt ordinatissima.</P>
<P TITLE="I-II q. 93 a. 2 ad 3"><A NAME="37544"><SPAN CLASS="ref">[37544] I&ordf;-IIae q. 93 a. 2 ad 3 </SPAN></A>Ad tertium dicendum quod iudicare de aliquo potest intelligi dupliciter. Uno modo, sicut vis cognitiva diiudicat de proprio obiecto; secundum illud Iob XII, <I>nonne auris verba diiudicat, et fauces comedentis saporem?</I> Et secundum istum modum iudicii, philosophus dicit quod unusquisque bene iudicat quae cognoscit, iudicando scilicet an sit verum quod proponitur. Alio modo, secundum quod superior iudicat de inferiori quodam practico iudicio, an scilicet ita debeat esse vel non ita. Et sic nullus potest iudicare de lege aeterna.</P>
<BR>
<DIV CLASS="E">Articulus 3</DIV>
<P TITLE="I-II q. 93 a. 3 arg. 1"><A NAME="37545"><SPAN CLASS="ref">[37545] I&ordf;-IIae q. 93 a. 3 arg. 1 </SPAN></A>Ad tertium sic proceditur. Videtur quod non omnis lex a lege aeterna derivetur. Est enim quaedam lex fomitis, ut supra dictum est. Ipsa autem non derivatur a lege divina, quae est lex aeterna, ad ipsam enim pertinet prudentia carnis, de qua apostolus dicit, ad Rom. VIII, quod <I>legi Dei non potest esse subiecta</I>. Ergo non omnis lex procedit a lege aeterna.</P>
<P TITLE="I-II q. 93 a. 3 arg. 2"><A NAME="37546"><SPAN CLASS="ref">[37546] I&ordf;-IIae q. 93 a. 3 arg. 2 </SPAN></A>Praeterea, a lege aeterna nihil iniquum procedere potest, quia sicut dictum est, lex aeterna est secundum quam iustum est ut omnia sint ordinatissima. Sed quaedam leges sunt iniquae; secundum illud Isaiae X, <I>vae qui condunt leges iniquas</I>. Ergo non omnis lex procedit a lege aeterna.</P>
<P TITLE="I-II q. 93 a. 3 arg. 3"><A NAME="37547"><SPAN CLASS="ref">[37547] I&ordf;-IIae q. 93 a. 3 arg. 3 </SPAN></A>Praeterea, Augustinus dicit, in I de Lib. Arbit., quod <I>lex quae populo regendo scribitur, recte multa permittit quae per divinam providentiam vindicantur</I>. Sed ratio divinae providentiae est lex aeterna, ut dictum est. Ergo nec etiam omnis lex recta procedit a lege aeterna.</P>
<P TITLE="I-II q. 93 a. 3 s. c."><A NAME="37548"><SPAN CLASS="ref">[37548] I&ordf;-IIae q. 93 a. 3 s. c. </SPAN></A>Sed contra est quod, Prov. VIII, divina sapientia dicit, <I>per me reges regnant, et legum conditores iusta decernunt</I>. Ratio autem divinae sapientiae est lex aeterna, ut supra dictum est. Ergo omnes leges a lege aeterna procedunt.</P>
<P TITLE="I-II q. 93 a. 3 co."><A NAME="37549"><SPAN CLASS="ref">[37549] I&ordf;-IIae q. 93 a. 3 co. </SPAN></A>Respondeo dicendum quod, sicut supra dictum est, lex importat rationem quandam directivam actuum ad finem. In omnibus autem moventibus ordinatis oportet quod virtus secundi moventis derivetur a virtute moventis primi, quia movens secundum non movet nisi inquantum movetur a primo. Unde et in omnibus gubernantibus idem videmus, quod ratio gubernationis a primo gubernante ad secundos derivatur, sicut ratio eorum quae sunt agenda in civitate, derivatur a rege per praeceptum in inferiores administratores. Et in artificialibus etiam ratio artificialium actuum derivatur ab architectore ad inferiores artifices, qui manu operantur. Cum ergo lex aeterna sit ratio gubernationis in supremo gubernante, necesse est quod omnes rationes gubernationis quae sunt in inferioribus gubernantibus, a lege aeterna deriventur. Huiusmodi autem rationes inferiorum gubernantium sunt quaecumque aliae leges praeter legem aeternam. Unde omnes leges, inquantum participant de ratione recta, intantum derivantur a lege aeterna. Et propter hoc Augustinus dicit, in I de Lib. Arb., quod <I>in temporali lege nihil est iustum ac legitimum, quod non ex lege aeterna homines sibi derivaverunt</I>.</P>
<P TITLE="I-II q. 93 a. 3 ad 1"><A NAME="37550"><SPAN CLASS="ref">[37550] I&ordf;-IIae q. 93 a. 3 ad 1 </SPAN></A>Ad primum ergo dicendum quod fomes habet rationem legis in homine, inquantum est poena consequens divinam iustitiam, et secundum hoc manifestum est quod derivatur a lege aeterna. Inquantum vero inclinat ad peccatum, sic contrariatur legi Dei, et non habet rationem legis, ut ex supradictis patet.</P>
<P TITLE="I-II q. 93 a. 3 ad 2"><A NAME="37551"><SPAN CLASS="ref">[37551] I&ordf;-IIae q. 93 a. 3 ad 2 </SPAN></A>Ad secundum dicendum quod lex humana intantum habet rationem legis, inquantum est secundum rationem rectam, et secundum hoc manifestum est quod a lege aeterna derivatur. Inquantum vero a ratione recedit, sic dicitur lex iniqua, et sic non habet rationem legis, sed magis violentiae cuiusdam. Et tamen in ipsa lege iniqua inquantum servatur aliquid de similitudine legis propter ordinem potestatis eius qui legem fert, secundum hoc etiam derivatur a lege aeterna, omnis enim potestas a domino Deo est, ut dicitur Rom. XIII.</P>
<P TITLE="I-II q. 93 a. 3 ad 3"><A NAME="37552"><SPAN CLASS="ref">[37552] I&ordf;-IIae q. 93 a. 3 ad 3 </SPAN></A>Ad tertium dicendum quod lex humana dicitur aliqua permittere, non quasi ea approbans, sed quasi ea dirigere non potens. Multa autem diriguntur lege divina quae dirigi non possunt lege humana, plura enim subduntur causae superiori quam inferiori. Unde hoc ipsum quod lex humana non se intromittat de his quae dirigere non potest, ex ordine legis aeternae provenit. Secus autem esset si approbaret ea quae lex aeterna reprobat. Unde ex hoc non habetur quod lex humana non derivetur a lege aeterna, sed quod non perfecte eam assequi possit.</P>
<BR>
<DIV CLASS="E">Articulus 4</DIV>
<P TITLE="I-II q. 93 a. 4 arg. 1"><A NAME="37553"><SPAN CLASS="ref">[37553] I&ordf;-IIae q. 93 a. 4 arg. 1 </SPAN></A>Ad quartum sic proceditur. Videtur quod necessaria et aeterna subiiciantur legi aeternae. Omne enim quod rationabile est, rationi subditur. Sed voluntas divina est rationabilis, cum sit iusta. Ergo rationi subditur. Sed lex aeterna est ratio divina. Ergo voluntas Dei subditur legi aeternae. Voluntas autem Dei est aliquod aeternum. Ergo etiam aeterna et necessaria legi aeternae subduntur.</P>
<P TITLE="I-II q. 93 a. 4 arg. 2"><A NAME="37554"><SPAN CLASS="ref">[37554] I&ordf;-IIae q. 93 a. 4 arg. 2 </SPAN></A>Praeterea, quidquid subiicitur regi, subiicitur legi regis. <I>Filius autem</I>, ut dicitur I ad Cor. XV, <I>subiectus erit Deo et patri, cum tradiderit ei regnum</I>. Ergo filius, qui est aeternus, subiicitur legi aeternae.</P>
<P TITLE="I-II q. 93 a. 4 arg. 3"><A NAME="37555"><SPAN CLASS="ref">[37555] I&ordf;-IIae q. 93 a. 4 arg. 3 </SPAN></A>Praeterea, lex aeterna est ratio divinae providentiae. Sed multa necessaria subduntur divinae providentiae, sicut permanentia substantiarum incorporalium et corporum caelestium. Ergo legi aeternae subduntur etiam necessaria.</P>
<P TITLE="I-II q. 93 a. 4 s. c."><A NAME="37556"><SPAN CLASS="ref">[37556] I&ordf;-IIae q. 93 a. 4 s. c. </SPAN></A>Sed contra, ea quae sunt necessaria, impossibile est aliter se habere, unde cohibitione non indigent. Sed imponitur hominibus lex ut cohibeantur a malis, ut ex supradictis patet. Ergo ea quae sunt necessaria, legi non subduntur.</P>
<P TITLE="I-II q. 93 a. 4 co."><A NAME="37557"><SPAN CLASS="ref">[37557] I&ordf;-IIae q. 93 a. 4 co. </SPAN></A>Respondeo dicendum quod, sicut supra dictum est, lex aeterna est ratio divinae gubernationis. Quaecumque ergo divinae gubernationi subduntur, subiiciuntur etiam legi aeternae, quae vero gubernationi aeternae non subduntur, neque legi aeternae subduntur. Horum autem distinctio attendi potest ex his quae circa nos sunt. Humanae enim gubernationi subduntur ea quae per homines fieri possunt, quae vero ad naturam hominis pertinent, non subduntur gubernationi humanae, scilicet quod homo habeat animam, vel manus aut pedes. Sic igitur legi aeternae subduntur omnia quae sunt in rebus a Deo creatis, sive sint contingentia sive sint necessaria, ea vero quae pertinent ad naturam vel essentiam divinam, legi aeternae non subduntur, sed sunt realiter ipsa lex aeterna.</P>
<P TITLE="I-II q. 93 a. 4 ad 1"><A NAME="37558"><SPAN CLASS="ref">[37558] I&ordf;-IIae q. 93 a. 4 ad 1 </SPAN></A>Ad primum ergo dicendum quod de voluntate Dei dupliciter possumus loqui. Uno modo, quantum ad ipsam voluntatem, et sic, cum voluntas Dei sit ipsa eius essentia, non subditur gubernationi divinae neque legi aeternae, sed est idem quod lex aeterna. Alio modo possumus loqui de voluntate divina quantum ad ipsa quae Deus vult circa creaturas, quae quidem subiecta sunt legi aeternae, inquantum horum ratio est in divina sapientia. Et ratione horum, voluntas Dei dicitur rationabilis. Alioquin, ratione sui ipsius, magis est dicenda ipsa ratio.</P>
<P TITLE="I-II q. 93 a. 4 ad 2"><A NAME="37559"><SPAN CLASS="ref">[37559] I&ordf;-IIae q. 93 a. 4 ad 2 </SPAN></A>Ad secundum dicendum quod filius Dei non est a Deo factus, sed naturaliter ab ipso genitus. Et ideo non subditur divinae providentiae aut legi aeternae, sed magis ipse est lex aeterna per quandam appropriationem, ut patet per Augustinum, in libro de vera Relig. Dicitur autem esse subiectus patri ratione humanae naturae, secundum quam etiam pater dicitur esse maior eo.</P>
<P TITLE="I-II q. 93 a. 4 ad 3"><A NAME="37560"><SPAN CLASS="ref">[37560] I&ordf;-IIae q. 93 a. 4 ad 3 </SPAN></A>Tertium concedimus, quia procedit de necessariis creatis.</P>
<P TITLE="I-II q. 93 a. 4 ad 4"><A NAME="37561"><SPAN CLASS="ref">[37561] I&ordf;-IIae q. 93 a. 4 ad 4 </SPAN></A>Ad quartum dicendum quod, sicut philosophus dicit, in V Metaphys., quaedam necessaria habent causam suae necessitatis, et sic hoc ipsum quod impossibile est ea aliter esse, habent ab alio. Et hoc ipsum est cohibitio quaedam efficacissima, nam quaecumque cohibentur, intantum cohiberi dicuntur, inquantum non possunt aliter facere quam de eis disponatur.</P>
<BR>
<DIV CLASS="E">Articulus 5</DIV>
<P TITLE="I-II q. 93 a. 5 arg. 1"><A NAME="37562"><SPAN CLASS="ref">[37562] I&ordf;-IIae q. 93 a. 5 arg. 1 </SPAN></A>Ad quintum sic proceditur. Videtur quod naturalia contingentia non subsint legi aeternae. Promulgatio enim est de ratione legis, ut supra dictum est. Sed promulgatio non potest fieri nisi ad creaturas rationales, quibus potest aliquid denuntiari. Ergo solae creaturae rationales subsunt legi aeternae. Non ergo naturalia contingentia.</P>
<P TITLE="I-II q. 93 a. 5 arg. 2"><A NAME="37563"><SPAN CLASS="ref">[37563] I&ordf;-IIae q. 93 a. 5 arg. 2 </SPAN></A>Praeterea, ea quae obediunt rationi, participant aliqualiter ratione, ut dicitur in I Ethic. Lex autem aeterna est ratio summa, ut supra dictum est. Cum igitur naturalia contingentia non participent aliqualiter ratione, sed penitus sint irrationabilia, videtur quod non subsint legi aeternae.</P>
<P TITLE="I-II q. 93 a. 5 arg. 3"><A NAME="37564"><SPAN CLASS="ref">[37564] I&ordf;-IIae q. 93 a. 5 arg. 3 </SPAN></A>Praeterea, lex aeterna est efficacissima. Sed in naturalibus contingentibus accidit defectus. Non ergo subsunt legi aeternae.</P>
<P TITLE="I-II q. 93 a. 5 s. c."><A NAME="37565"><SPAN CLASS="ref">[37565] I&ordf;-IIae q. 93 a. 5 s. c. </SPAN></A>Sed contra est quod dicitur Prov. VIII, <I>quando circumdabat mari terminum suum, et legem ponebat aquis ne transirent fines suos</I>.</P>
<P TITLE="I-II q. 93 a. 5 co."><A NAME="37566"><SPAN CLASS="ref">[37566] I&ordf;-IIae q. 93 a. 5 co. </SPAN></A>Respondeo dicendum quod aliter dicendum est de lege hominis, et aliter de lege aeterna, quae est lex Dei. Lex enim hominis non se extendit nisi ad creaturas rationales quae homini subiiciuntur. Cuius ratio est quia lex est directiva actuum qui conveniunt subiectis gubernationi alicuius, unde nullus, proprie loquendo, suis actibus legem imponit. Quaecumque autem aguntur circa usum rerum irrationalium homini subditarum, aguntur per actum ipsius hominis moventis huiusmodi res, nam huiusmodi irrationales creaturae non agunt seipsas, sed ab aliis aguntur, ut supra habitum est. Et ideo rebus irrationalibus homo legem imponere non potest, quantumcumque ei subiiciantur. Rebus autem rationalibus sibi subiectis potest imponere legem, inquantum suo praecepto, vel denuntiatione quacumque, imprimit menti earum quandam regulam quae est principium agendi. Sicut autem homo imprimit, denuntiando, quoddam interius principium actuum homini sibi subiecto, ita etiam Deus imprimit toti naturae principia propriorum actuum. Et ideo per hunc modum dicitur Deus praecipere toti naturae; secundum illud Psalmi CXLVIII, <I>praeceptum posuit, et non praeteribit</I>. Et per hanc etiam rationem omnes motus et actiones totius naturae legi aeternae subduntur. Unde alio modo creaturae irrationales subduntur legi aeternae, inquantum moventur a divina providentia, non autem per intellectum divini praecepti, sicut creaturae rationales.</P>
<P TITLE="I-II q. 93 a. 5 ad 1"><A NAME="37567"><SPAN CLASS="ref">[37567] I&ordf;-IIae q. 93 a. 5 ad 1 </SPAN></A>Ad primum ergo dicendum quod hoc modo se habet impressio activi principii intrinseci, quantum ad res naturales, sicut se habet promulgatio legis quantum ad homines, quia per legis promulgationem imprimitur hominibus quoddam directivum principium humanorum actuum, ut dictum est.</P>
<P TITLE="I-II q. 93 a. 5 ad 2"><A NAME="37568"><SPAN CLASS="ref">[37568] I&ordf;-IIae q. 93 a. 5 ad 2 </SPAN></A>Ad secundum dicendum quod creaturae irrationales non participant ratione humana, nec ei obediunt, participant tamen, per modum obedientiae, ratione divina. Ad plura enim se extendit virtus rationis divinae quam virtus rationis humanae. Et sicut membra corporis humani moventur ad imperium rationis, non tamen participant ratione, quia non habent aliquam apprehensionem ordinatam ad rationem; ita etiam creaturae irrationales moventur a Deo, nec tamen propter hoc sunt rationales.</P>
<P TITLE="I-II q. 93 a. 5 ad 3"><A NAME="37569"><SPAN CLASS="ref">[37569] I&ordf;-IIae q. 93 a. 5 ad 3 </SPAN></A>Ad tertium dicendum quod defectus qui accidunt in rebus naturalibus, quamvis sint praeter ordinem causarum particularium, non tamen sunt praeter ordinem causarum universalium; et praecipue causae primae, quae Deus est, cuius providentiam nihil subterfugere potest, ut in primo dictum est. Et quia lex aeterna est ratio divinae providentiae, ut dictum est, ideo defectus rerum naturalium legi aeternae subduntur.</P>
<BR>
<DIV CLASS="E">Articulus 6</DIV>
<P TITLE="I-II q. 93 a. 6 arg. 1"><A NAME="37570"><SPAN CLASS="ref">[37570] I&ordf;-IIae q. 93 a. 6 arg. 1 </SPAN></A>Ad sextum sic proceditur. Videtur quod non omnes res humanae subiiciantur legi aeternae. Dicit enim apostolus, ad Gal. V, <I>si spiritu ducimini, non estis sub lege</I>. Sed viri iusti, qui sunt filii Dei per adoptionem, spiritu Dei aguntur; secundum illud Rom. VIII, <I>qui spiritu Dei aguntur, hi filii Dei sunt</I>. Ergo non omnes homines sunt sub lege aeterna.</P>
<P TITLE="I-II q. 93 a. 6 arg. 2"><A NAME="37571"><SPAN CLASS="ref">[37571] I&ordf;-IIae q. 93 a. 6 arg. 2 </SPAN></A>Praeterea, apostolus dicit, ad Rom. VIII, <I>prudentia carnis inimica est Deo, legi enim Dei subiecta non est</I>. Sed multi homines sunt in quibus prudentia carnis dominatur. Ergo legi aeternae, quae est lex Dei, non subiiciuntur omnes homines.</P>
<P TITLE="I-II q. 93 a. 6 arg. 3"><A NAME="37572"><SPAN CLASS="ref">[37572] I&ordf;-IIae q. 93 a. 6 arg. 3 </SPAN></A>Praeterea, Augustinus dicit, in I de Lib. Arb., quod <I>lex aeterna est qua mali miseriam, boni vitam beatam merentur</I>. Sed homines iam beati, vel iam damnati, non sunt in statu merendi. Ergo non subsunt legi aeternae.</P>
<P TITLE="I-II q. 93 a. 6 s. c."><A NAME="37573"><SPAN CLASS="ref">[37573] I&ordf;-IIae q. 93 a. 6 s. c. </SPAN></A>Sed contra est quod Augustinus dicit, XIX de Civ. Dei, <I>nullo modo aliquid legibus summi creatoris ordinatorisque subtrahitur, a quo pax universitatis administratur</I>.</P>
<P TITLE="I-II q. 93 a. 6 co."><A NAME="37574"><SPAN CLASS="ref">[37574] I&ordf;-IIae q. 93 a. 6 co. </SPAN></A>Respondeo dicendum quod duplex est modus quo aliquid subditur legi aeternae, ut ex supradictis patet, uno modo, inquantum participatur lex aeterna per modum cognitionis; alio modo, per modum actionis et passionis, inquantum participatur per modum principii motivi. Et hoc secundo modo subduntur legi aeternae irrationales creaturae, ut dictum est. Sed quia rationalis natura, cum eo quod est commune omnibus creaturis, habet aliquid sibi proprium inquantum est rationalis, ideo secundum utrumque modum legi aeternae subditur, quia et notionem legis aeternae aliquo modo habet, ut supra dictum est; et iterum unicuique rationali creaturae inest naturalis inclinatio ad id quod est consonum legi aeternae; sumus enim innati ad habendum virtutes, ut dicitur in II Ethic. Uterque tamen modus imperfectus quidem est, et quodammodo corruptus, in malis; in quibus et inclinatio naturalis ad virtutem depravatur per habitum vitiosum; et iterum ipsa naturalis cognitio boni in eis obtenebratur per passiones et habitus peccatorum. In bonis autem uterque modus invenitur perfectior, quia et supra cognitionem naturalem boni, superadditur eis cognitio fidei et sapientiae; et supra naturalem inclinationem ad bonum, superadditur eis interius motivum gratiae et virtutis. Sic igitur boni perfecte subsunt legi aeternae, tanquam semper secundum eam agentes. Mali autem subsunt quidem legi aeternae, imperfecte quidem quantum ad actiones ipsorum, prout imperfecte cognoscunt et imperfecte inclinantur ad bonum, sed quantum deficit ex parte actionis, suppletur ex parte passionis, prout scilicet intantum patiuntur quod lex aeterna dictat de eis, inquantum deficiunt facere quod legi aeternae convenit. Unde Augustinus dicit, in I de Lib. Arb., <I>iustos sub aeterna lege agere existimo</I>. Et in libro de catechizandis rudibus, dicit quod <I>Deus ex iusta miseria animarum se deserentium, convenientissimis legibus inferiores partes creaturae suae novit ornare</I>.</P>
<P TITLE="I-II q. 93 a. 6 ad 1"><A NAME="37575"><SPAN CLASS="ref">[37575] I&ordf;-IIae q. 93 a. 6 ad 1 </SPAN></A>Ad primum ergo dicendum quod illud verbum apostoli potest intelligi dupliciter. Uno modo, ut esse sub lege intelligatur ille qui nolens obligationi legis subditur, quasi cuidam ponderi. Unde Glossa ibidem dicit quod <I>sub lege est qui timore supplicii quod lex minatur, non amore iustitiae, a malo opere abstinet</I>. Et hoc modo spirituales viri non sunt sub lege, quia per caritatem, quam spiritus sanctus cordibus eorum infundit, voluntarie id quod legis est, implent. Alio modo potest etiam intelligi inquantum hominis opera qui spiritu sancto agitur, magis dicuntur esse opera spiritus sancti quam ipsius hominis. Unde cum spiritus sanctus non sit sub lege, sicut nec filius, ut supra dictum est; sequitur quod huiusmodi opera, inquantum sunt spiritus sancti, non sint sub lege. Et huic attestatur quod apostolus dicit, II ad Cor. III, <I>ubi spiritus domini, ibi libertas</I>.</P>
<P TITLE="I-II q. 93 a. 6 ad 2"><A NAME="37576"><SPAN CLASS="ref">[37576] I&ordf;-IIae q. 93 a. 6 ad 2 </SPAN></A>Ad secundum dicendum quod prudentia carnis non potest subiici legi Dei ex parte actionis, quia inclinat ad actiones contrarias legi Dei. Subiicitur tamen legi Dei ex parte passionis, quia meretur pati poenam secundum legem divinae iustitiae. Nihilominus tamen in nullo homine ita prudentia carnis dominatur, quod totum bonum naturae corrumpatur. Et ideo remanet in homine inclinatio ad agendum ea quae sunt legis aeternae. Habitum est enim supra quod peccatum non tollit totum bonum naturae.</P>
<P TITLE="I-II q. 93 a. 6 ad 3"><A NAME="37577"><SPAN CLASS="ref">[37577] I&ordf;-IIae q. 93 a. 6 ad 3 </SPAN></A>Ad tertium dicendum quod idem est per quod aliquid conservatur in fine, et per quod movetur ad finem, sicut corpus grave gravitate quiescit in loco inferiori, per quam etiam ad locum ipsum movetur. Et sic dicendum est quod, sicut secundum legem aeternam aliqui merentur beatitudinem vel miseriam, ita per eandem legem in beatitudine vel miseria conservantur. Et secundum hoc, et beati et damnati subsunt legi aeternae.</P>
<DIV CLASS="centro">
<BR>
<P>
<A HREF="sth2090.html"><IMG SRC="icons/ageretro.gif" WIDTH="19" HEIGHT="19" ALIGN="middle" BORDER="0" ALT="age retro"></A>
&nbsp;
<A HREF="sth2094.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<BR><HR><BR>
<ADDRESS>&copy; 2019 Fundaci&oacute;n Tom&aacute;s de Aquino quoad hanc editionem<BR>Iura omnia asservantur<BR>OCLC nr. <A HREF="http://worldcatlibraries.org/wcpa/oclc/49644264" STYLE="text-decoration=none">49644264</A></ADDRESS>
</DIV>
</body>
</HTML> 