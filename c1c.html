<!doctype HTML PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd">
<html LANG="LA">
<head>
<meta HTTP-EQUIV="Content-Type" CONTENT="text/html; charset=ISO-8859-1">
<meta HTTP-EQUIV="Content-Style-Type" CONTENT="text/css">
<meta HTTP-EQUIV="Content-Script-Type" CONTENT="text/javascript">
<meta NAME="keywords" CONTENT="Thomas de Aquino, Super I Epistolam ad Corinthios,Super Epistolas Beati Pauli, Corpus Thomisticum">
<meta NAME="language" CONTENT="Latin">
<meta NAME="security" CONTENT="public">
<meta NAME="owner" CONTENT="ealarcon@unav.es">
<meta NAME="author" CONTENT="Enrique Alarc&oacute;n">
<meta NAME="abstract" CONTENT="Thomas de Aquino, Super I Epistolam ad Corinthios lectura">
<link REL="stylesheet" MEDIA="screen" HREF="vscreen.css" TYPE="text/css">
<link REL="stylesheet" MEDIA="print" HREF="vprint.css" TYPE="text/css">
<link REL="stylesheet" MEDIA="aural" HREF="vaural.css" TYPE="text/css">
<meta name="viewport" content="width=device-width, initial-scale=1" />
<title>Thomas de Aquino, Super I Epistolam B. Pauli ad Corinthios lectura, pr.-cap. 7 v. 10</title>
<script type="text/javascript">
document.ondblclick = goPage;
  function findSelection(){
        if (document.getSelection){ txt = document.getSelection();}
        else if (document.selection){ txt = document.selection.createRange().text;}
        else {return "";}
        return txt;
  }
  function goPage(){
        var word = findSelection();
        if (word != "") {
                var toast = window.open("http://www.perseus.tufts.edu/hopper/morph?la=la&l="+word,"","width="+screen.width*0.75+",height="+screen.height*0.75+",screenX="+screen.width*0.125+"px,screenY="+screen.height*0.125+"px,scrollbars=1,resizable=1,toolbar=0");
        }
  }
  </script>
</head>
<BODY id="content"><!-- assigning the id="content" triggers the styles in the style.css file -->
<A HREF="index.html"><DIV CLASS="tres">CORPUS THOMISTICUM</DIV></A>
<DIV CLASS="uno">Sancti Thomae de Aquino</DIV>
<DIV CLASS="uno">Super I Epistolam B. Pauli ad Corinthios lectura</DIV>
<DIV CLASS="dos">a prooemio ad caput VII versiculum X</DIV>
<BR>
<DIV CLASS="centro">
<TABLE ALIGN="center" SUMMARY="Imago">
<TR>
<TH><IMG SRC="icons/pauli180.jpg" WIDTH="132" HEIGHT="180" BORDER="0" ALT="Thomas de Aquino a Bartolomeo degli Erri depictus (Visio fratris Paulini, Legion of Honor Museum, San Francisco)" ALIGN="middle"></TH>
</TR>
</TABLE>
<BR>
<SPAN CLASS="tres">Textum Taurini 1953 editum<BR>et automato translatum a Roberto Busa SJ in taenias magneticas<BR>denuo recognovit Enrique Alarc&oacute;n atque instruxit<BR><BR></SPAN>
<BR><HR><BR>
<P>
<A HREF="iopera.html"><IMG SRC="icons/index.gif" WIDTH="19" HEIGHT="19" ALIGN="middle" BORDER="0" ALT="Ad indicem operum omnium Sancti Thomae"></A>
&nbsp;
<A HREF="c1cn.html"><IMG SRC="icons/nota.gif" WIDTH="19" HEIGHT="19" ALIGN="middle" BORDER="0" ALT="nota ad textum"></A>
&nbsp;
<A HREF="c1r.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<SCRIPT LANGUAGE="JavaScript" TYPE="text/javascript">
<!--
// original code by Bill Trefzger 12/12/96; revised by Enrique Alarcon 12/9/2000
function go(){if(document.selecter.select1.options[document.selecter.select1.selectedIndex].value !="none"){location=document.selecter.select1.options[document.selecter.select1.selectedIndex].value}}
document.write('<FORM NAME="selecter"><SELECT NAME="select1">');
document.write('<OPTION VALUE="none">INDEX');
document.write('<OPTION VALUE="none">------------------------------------------------');
document.write('<OPTION VALUE="index.html">Corpus Thomisticum');
document.write('<OPTION VALUE="iopera.html">Opera omnia');
document.write('<OPTION VALUE="zbiblia.html">Bibliographia Thomistica');
document.write('<OPTION VALUE="none">-------------------------------------------');
document.write('<OPTION VALUE="#86233">Super I Cor., pr.');
document.write('<OPTION VALUE="#86234">Super I Cor., cap. 1 l. 1');
document.write('<OPTION VALUE="#86235">Super I Cor., cap. 1 l. 2');
document.write('<OPTION VALUE="#86236">Super I Cor., cap. 1 l. 3');
document.write('<OPTION VALUE="#86237">Super I Cor., cap. 1 l. 4');
document.write('<OPTION VALUE="#86238">Super I Cor., cap. 2 l. 1');
document.write('<OPTION VALUE="#86239">Super I Cor., cap. 2 l. 2');
document.write('<OPTION VALUE="#86240">Super I Cor., cap. 2 l. 3');
document.write('<OPTION VALUE="#86241">Super I Cor., cap. 3 l. 1');
document.write('<OPTION VALUE="#86242">Super I Cor., cap. 3 l. 2');
document.write('<OPTION VALUE="#86243">Super I Cor., cap. 3 l. 3');
document.write('<OPTION VALUE="#86244">Super I Cor., cap. 4 l. 1');
document.write('<OPTION VALUE="#86245">Super I Cor., cap. 4 l. 2');
document.write('<OPTION VALUE="#86246">Super I Cor., cap. 4 l. 3');
document.write('<OPTION VALUE="#86247">Super I Cor., cap. 5 l. 1');
document.write('<OPTION VALUE="#86248">Super I Cor., cap. 5 l. 2');
document.write('<OPTION VALUE="#86249">Super I Cor., cap. 5 l. 3');
document.write('<OPTION VALUE="#86250">Super I Cor., cap. 6 l. 1');
document.write('<OPTION VALUE="#86251">Super I Cor., cap. 6 l. 2');
document.write('<OPTION VALUE="#86252">Super I Cor., cap. 6 l. 3');
document.write('<OPTION VALUE="#86253">Super I Cor., cap. 7 l. 1');
document.write('<OPTION VALUE="#86254">Super I Cor., cap. 7 l. 2');
document.write('</SELECT>');
document.write('<BR><BR>');
document.write('<INPUT TYPE="button" VALUE="Agedum" ONCLICK="go()">');
document.write('</FORM>');
// -->
</SCRIPT>
<BR><HR><BR>
</DIV>
<DIV CLASS="G">Prooemium</DIV>
<P TITLE="Super I Cor., pr."><A NAME="86233"><SPAN CLASS="ref">[86233] Super I Cor., pr. </SPAN></A><I>Non abscondam a vobis sacramenta Dei</I>, etc., Sap. VI, 24. Sacramenti nomen dupliciter accipi consuevit. Nam quandoque sacramentum dicitur quodcumque secretum, et praecipue de rebus sacris; quandoque sacramentum dicitur sacrae rei signum, ita quod et eius imaginem gerat, et causa existat, secundum quod nos dicimus septem sacramenta Ecclesiae, scilicet Baptismus, confirmatio, Eucharistia, poenitentia, extrema unctio, ordo et matrimonium. In qua quidem significatione sacramenti etiam prima significatio continetur; nam in his Ecclesiae sacramentis, divina virtus secretius operatur salutem, ut Augustinus dicit. Haec igitur sacramenta Dei praelatus, seu doctor Ecclesiae, fidelibus Christi non debet abscondere sed manifestare, propter tria. Primo quidem, quia hoc pertinet ad honorem Dei, secundum illud Tob. XII, 7: <I>sacramentum regis abscondere bonum est, opera autem Dei revelare et confiteri honorificum est</I>. Secundo, quia hoc pertinet ad salutem hominum, qui per horum ignorantiam in desperationem labi possent, sicut de quibusdam dicitur Sap. II, 22 quod <I>nescierunt sacramenta Dei, nec speraverunt mercedem iustitiae</I>, quia per sacramenta homines purificantur, ut sint praeparati ad recipiendum mercedem iustitiae. Tertio quia hoc pertinet ad debitum officium praelati vel doctoris, secundum illud Eph. III, 8: <I>mihi omnium sanctorum minimo data est gratia haec, illuminare omnes quae sit dispensatio sacramenti absconditi a saeculis in Deo</I>. Sic ergo praedicta verba demonstrant nobis materiam huius epistolae, in qua apostolus agit de sacramentis Ecclesiae. Cum enim in epistola ad Romanos gratiam Dei commendasset, quae in sacramentis Ecclesiae operatur: hic, scilicet in prima epistola ad Corinthios, de ipsis Ecclesiae sacramentis agit; in secunda vero de ministris sacramentorum. Videamus ergo primo textum.</P>
<BR>
<DIV CLASS="C">Caput 1</DIV>
<DIV CLASS="D">Lectio 1</DIV>
<P TITLE="Super I Cor., cap. 1 l. 1"><A NAME="86234"><SPAN CLASS="ref">[86234] Super I Cor., cap. 1 l. 1 </SPAN></A>Dividitur ergo haec epistola in partes duas. In prima parte ponit epistolarem salutationem; in secunda prosequitur suam intentionem, ibi <I>gratias ago Deo meo</I>. Circa primum tria facit. Primo ponit personas salutantes; secundo, personas salutatas <I>Ecclesiae Dei</I>, etc.; tertio bona salutifera optat, ibi <I>gratia vobis et pax</I>. Circa primum duo facit. Primo ponit personam principalem quam describit ex nomine, dicens <I>Paulus</I>, de quo quidem nomine satis dictum est in epistola ad Romanos. Hic autem sufficiat dicere quod hoc nomen praemittit in signum humilitatis; nam Paulus idem est quod modicus, quod ad humilitatem pertinet. I Reg. c. XV, 17: <I>cum esses parvulus in oculis tuis, caput in tribubus Israel factus es</I>. Matth. XI, v. 25: <I>abscondisti haec a sapientibus et prudentibus, et revelasti ea parvulis</I>. Consequenter describit eam a dignitate. Et primo ponit modum adipiscendae dignitatis, cum dicit <I>vocatus</I>, secundum illud Hebr. V, 4: <I>nemo sumit sibi honorem, sed qui vocatur a Deo tamquam Aaron</I>. Secundo ponit ipsam dignitatem, dicens <I>apostolus Iesu Christi</I>, quae quidem est prima dignitas in Ecclesia, et interpretatur missus, quia fuerunt missi a Deo, ut vice eius fungerentur in terris. Unde dicitur Lc. c. VI, 13, <I>quod elegit duodecim, quos et apostolos nominavit</I>, et infra XII, 28: <I>Deus posuit in Ecclesia quosdam, primum quidem apostolos</I>, et cetera. Tertio ponit originem sive causam huius dignitatis, cum dicit <I>per voluntatem Dei</I>. Quod est intelligendum de voluntate beneplaciti, ex qua perficiuntur illi qui multipliciter praesunt Ecclesiis. Eccli. X, 4: <I>in manibus Dei potestas terrae, et utilem rectorem in tempore suscitabit super illam</I>. Et de praedicta voluntate sub figura nobis dicitur, Iob XXXVII, 12, quod <I>lustrant cuncta per circuitum quocumque voluntas gubernantis perduxerit</I>. Dimittit autem Deus aliquos praefici propter subditorum peccata, secundum illud Iob XXXIV, 30: <I>regnare facit hominem hypocritam propter peccata populi</I>. Talis autem rector non dicitur esse secundum voluntatem Dei, sed secundum eius indignationem, secundum illud Osee XIII, 11: <I>dabo tibi regem in furore meo, et auferam in indignatione mea</I>. Secundo ponit personam adiunctam, cum dicit <I>et Sosthenes frater</I>, quem sibi salutando adiungit, quia ad apostolum detulerat contentiones et alios Corinthiorum defectus, ne hoc videretur ex odio fecisse; et ideo nominat eum fratrem, ut ostendat quod ex zelo charitatis hoc fecerat. Prov. IX, 8: <I>argue sapientem, et diliget te</I>. Deinde ponit personas salutatas, cum dicit <I>Ecclesiae Dei quae est Corinthi</I>. Et, primo, ponit principales personas, quas describit tripliciter. Primo quidem ex loco, cum dicit <I>Ecclesiae Dei quae est Corinthi</I>, id est, fidelibus Christi Corinthi congregatis. Ps. XXXIV, 18: <I>confitebor tibi in Ecclesia magna</I>. Secundo ex munere gratiae, cum dicit <I>sanctificatis in Christo Iesu</I>, id est, in fide, passione et sacramento Christi Iesu. Infra VI, 11: <I>sed abluti estis, sed sanctificati estis</I>. Hebr. ult.: <I>Iesus ut sanctificaret per suum sanguinem populum, extra portam passus est</I>. Tertio ponit originem gratiae, cum dicit <I>vocatis sanctis</I>; quia scilicet ad sanctitatem per gratiam vocationis pervenerunt. Rom. VIII, 30: <I>quos praedestinavit, hos et vocavit</I>. I Petr. II, 9: <I>de tenebris vos vocavit in admirabile lumen suum</I>. Secundo ponit personas secundarias, fideles scilicet, quae non erant in ipsa civitate sed habitabant in dioecesi civitatis vel districtu. Unde subdit vobis, inquam, qui estis Corinthi scribo, <I>cum omnibus qui invocant nomen domini nostri Iesu Christi</I>, scilicet per veram fidei confessionem. Ioel. c. II, 32: <I>omnis qui invocaverit nomen domini salvus erit</I>. Et hoc <I>in omni loco ipsorum</I>, id est eorum iurisdictioni subiecto, <I>et nostro</I>, quia per hoc quod subiiciebantur episcopo civitatis, non eximebantur a potestate apostoli, quinimo magis erant ipsi apostolo subiecti, quam his quibus ipse eos subiecerat. Ps. CII, 22: <I>in omni loco dominationis eius, benedic, anima mea, domino</I>. Ultimo autem in salutatione ponit bona salutifera quae eis optat, quorum primum est <I>gratia</I>, per quam iustificamur a peccatis, Rom. III, 24: <I>iustificati gratis per gratiam ipsius</I>; ultimum autem est <I>pax</I>, quae perficitur in felicitate aeterna. Ps. CXLVII, 14: <I>qui posuit fines tuos pacem</I>. Is. XXXII, 18: <I>sedebit populus meus in pulchritudine pacis</I>. Per haec autem duo, omnia alia includit. Unde dicit <I>gratia et pax</I>. Causam eorum ostendit, subdens <I>a Deo patre nostro</I>, secundum illud Iac. I, 17: <I>omne datum optimum et omne donum perfectum desursum est, descendens a patre luminum</I>. Addit autem <I>et domino Iesu Christo, per quem</I>, ut dicitur II Petr. I, 4, <I>maxima et pretiosa promissa donavit nobis Deus</I>. Io. I, v. 17: <I>gratia et veritas per Iesum Christum facta est</I>. Quod autem dicit <I>a Deo patre nostro</I>. Potest intelligi de tota Trinitate, a qua creati sumus et in filios adoptati. Additur autem <I>et domino Iesu Christo</I>, non quia sit persona alia vel hypostasis praeter tres personas, sed propter aliam naturam. Vel quod dicitur <I>Deo patre nostro</I>, per quamdam appropriationem accipitur pro persona patris, sicut Io. XX, 17: <I>ascendo ad patrem meum, Deum meum et Deum vestrum</I>. In hoc autem quod subdit <I>et domino Iesu Christo</I>, manifestatur persona filii. Tacetur autem de spiritu sancto, quia est nexus patris et filii, et intellectus ex ambobus, vel quia est donum utriusque, intelligitur in donis, de quibus dicit <I>gratia et pax</I>, quae per spiritum sanctum dantur. Infra XII, v. 11: <I>haec omnia operatur unus atque idem spiritus</I>. Deinde cum dicit <I>gratias ago Deo meo</I>, incipit epistolarem tractatum. Et primo gratias agit de bonis eorum, ut correctionem suorum defectuum tolerabilius ferant; secundo ponit eorum instructionem, ibi <I>obsecro vos autem, fratres</I>. Circa primum duo facit. Primo gratias agit de bonis quae iam acceperant; secundo de bonis quae in futurum expectabant, ibi <I>expectantibus revelationem</I>. Circa primum duo facit. Primo ponit gratiarum actionem, cum dicit <I>gratias ago Deo meo</I>, qui scilicet etsi sit Deus omnium per creationem et gubernationem, tamen est eius et cuiuslibet iusti per fidem et devotionem. Ps. CXVII, 28: <I>Deus meus es tu, et confitebor tibi</I>. Ostendit etiam quando gratias agit, cum dicit <I>semper</I>, quia haec gratiarum actio ex charitatis affectu procedit, qui in eius corde assiduus erat. Prov. XVII, 17: <I>omni tempore diligit qui amicus est</I>. Et quamvis omni tempore eos diligeret, et pro eorum bonis gratias ageret actualiter, tamen etiam pro eis gratias agebat omnibus horis quas habebat orationi deputatas. Ostendit etiam pro quibus gratias agit, cum dicit <I>pro vobis</I>, de quorum scilicet bonis propter charitatis unionem gaudebat, sicut de suis. III Io. v. 4: <I>maiorem horum non habeo gratiam, quam ut audiam filios meos in veritate ambulare</I>. Secundo ostendit materiam gratiarum actionis, et primo in generali, cum dicit <I>in gratia Dei</I>, id est, per gratiam Dei, <I>quae data est vobis in Christo Iesu</I>, id est per Christum Iesum. Io. I, 16: <I>de plenitudine eius omnes nos accepimus gratiam pro gratia</I>. Secundo in speciali, ubi primo ostendit gratiae abundantiam cum dicit <I>quia in omnibus</I>, scilicet quae pertinent ad salutem, <I>divites</I>, id est abundantes, <I>facti estis in illo</I>, id est per Christum, secundum illud II Cor. VIII, 9: <I>propter vos egenus factus est, ut illius inopia divites essetis</I>. Et exponit in quibus sint divites facti, cum dicit <I>in omni verbo</I>, vel quia omnibus generibus linguarum loquebantur, vel quia in verbo doctrinae abundabant. Verbum autem non proferretur ordinate, nisi ex scientia procederet, et ideo subdit <I>in omni scientia</I>, id est, intelligentia omnium Scripturarum, et universaliter omnium quae pertinent ad salutem. Sap. X, 10: <I>dedit illi scientiam sanctorum</I>. Hoc autem quod dicit apostolus referendum est ad eos qui erant in Ecclesia perfectiores, in quibus etiam alii minores has divitias possidebant, sicut Augustinus dicit super Ioannem: <I>si amas unitatem cui haeres, habes quicquid in illa alter habet: tolle invidiam, et tuum est quod alius habet; quos enim cupiditas et invidia separat, charitas iungit</I>. Secundo ostendit rectitudinem, dicens <I>sicut testimonium Christi confirmatum est in vobis</I>; non esset rectum verbum doctrinae, neque recta scientia, si a testimonio Christi discordaret, vel si etiam Christi testimonium non firmiter per fidem cordibus inhaereret; quia, ut dicitur Iac. I, 6: <I>qui haesitat similis est fluctui maris, qui a vento movetur et circumfertur</I>. Testimonium autem Christi dicit, vel quia de ipso prophetae praenuntiaverunt, secundum illud Act. X, 43: <I>huic omnes prophetae testimonium perhibent</I>; vel quia ipse Christus testimonium perhibuit, secundum illud Io. c. VIII, 14: <I>si ego testimonium perhibeo de meipso, verum est testimonium meum</I>; vel etiam quia apostolus in sua praedicatione Christo testimonium dedit. Act. XXII, 18: <I>non recipient testimonium tuum de me</I>. Tertio tangit gratiae perfectionem, cum dicit <I>ita ut nihil vobis desit in ulla gratia</I>, quia scilicet in diversis personis omnes gratias gratis datas habebant. Ad divinam enim providentiam pertinet, ut absque defectu necessaria largiatur. Ps. XXXIII, 10: <I>nihil deest timentibus eum</I>; et iterum: <I>inquirentes autem dominum non minuentur omni bono</I>. Deinde ponit bona in futurum expectanda. Et circa hoc tria facit. Primo ponit futuri boni expectationem, dicens <I>vobis</I>, inquam, non solum habentibus gratiam in praesenti, sed etiam <I>expectantibus</I>, in futurum, <I>revelationem domini nostri Iesu Christi</I>, qua scilicet sanctis suis revelabitur, non solum per gloriam humanitatis, secundum illud Is. XXXIII, 17: <I>regem in decore suo videbunt</I>, sed etiam per gloriam divinitatis, secundum illud Is. XL, 5: <I>revelabitur gloria domini</I>; quae quidem revelatio homines beatos facit. I Io. III, 2: <I>cum autem apparuerit, similes ei erimus: et videbimus eum sicuti est</I>. Et in hoc vita aeterna consistit, secundum illud Io. XVII, 3: <I>haec est vita aeterna, ut cognoscant te solum verum Deum, et quem misisti Iesum Christum</I>. Sicut autem illi quibus Christus revelatur, sunt beati in re, ita illi qui hoc expectant, sunt beati in spe. Is. XXX, 18: <I>beati omnes qui expectant eum</I>. Et ideo de ipsa expectatione gratias agit. Secundo ostendit quod haec expectatio non est vana ex auxilio divinae gratiae. Unde subdit: <I>qui</I>, scilicet Christus, qui spem dedit vobis huiusmodi revelationis, etiam <I>confirmabit vos</I> in gratia accepta. I Petr. ult.: <I>modicum passos ipse perficiet, confirmabit solidabitque</I>. Et hoc <I>usque in finem</I>, scilicet vitae vestrae. Matth. c. X, 22: <I>qui perseveraverit usque in finem, hic salvus erit</I>. Non autem ut sitis sine peccato: quia, <I>si dixerimus quoniam peccatum non habemus, ipsi nosmetipsos seducimus, et veritas in nobis non est</I>, ut dicitur I Io. I, 8, sed ut sitis <I>sine crimine</I>, id est, sine peccato mortali. I Tim. III, 10: <I>ministrent nullum crimen habentes</I>. Et hoc, inquam, erit <I>in die adventus domini nostri Iesu Christi</I>, quia scilicet qui sine crimine invenitur in die mortis, sine crimine perveniet ad diem iudicii, secundum illud Eccle. XI, 3: <I>si ceciderit lignum ad Austrum, sive ad Aquilonem, in quocumque loco ceciderit, ibi erit</I>. Nisi autem sine crimine nunc inveniatur, frustra illam revelationem expectaret. Tertio rationem suae promissionis assignat, dicens quod Deus vos confirmabit, quod debetis sperare, quia <I>Deus est fidelis</I> (Deut. XXXII, 4: <I>Deus fidelis et absque ulla iniquitate), per quem vocati estis in societatem filii eius Iesu Christi domini nostri</I>, ut scilicet habeatis societatem ad Christum, et in praesenti per similitudinem gratiae, secundum illud I Io. I, 7: <I>si in luce ambulamus, sicut et ipse in luce est, societatem habemus cum eo ad invicem</I>, et in futuro per participationem gloriae, Rom. VIII, 17: <I>si compatimur, ut et simul glorificemur</I>. Non autem videretur esse fidelis Deus, si nos vocaret ad societatem filii et nobis denegaret, quantum in ipso est, ea, per quae pervenire ad eum possemus. Unde Iosue I, v. 5 dicit: <I>non te deseram, neque derelinquam</I>.</P>
<BR>
<DIV CLASS="D">Lectio 2</DIV>
<P TITLE="Super I Cor., cap. 1 l. 2"><A NAME="86235"><SPAN CLASS="ref">[86235] Super I Cor., cap. 1 l. 2 </SPAN></A>Praemissa salutatione et gratiarum actione, hic incipit eos instruere. Et primo ponitur instructio de his quae ad omnes communiter pertinent, scilicet de his quae pertinent ad ecclesiastica sacramenta. Secundo instruit eos de his quae ad quosdam pertinebant, XVI cap. <I>de collectis autem quae fiunt in sanctos</I>, et cetera. In sacramentis autem tria sunt consideranda. Primo quidem ipsum sacramentum, sicut Baptismus; secundo id quod est res significata et contenta, scilicet gratia; tertio id quod est res significata et non contenta, scilicet gloria resurrectionis. Primo ergo agit de ipsis sacramentis; secundo de ipsis gratiis, XII cap. <I>de spiritualibus autem nolo vos</I>, etc., tertio, de gloria resurrectionis, infra XV <I>notum autem vobis facio</I>. Circa primum tria facit. Primo determinat ea quae pertinent ad sacramentum Baptismi; secundo ea quae pertinent ad sacramentum matrimonii, V cap., ibi <I>omnino auditur inter vos</I>, etc.; tertio ea quae pertinent ad sacramentum Eucharistiae, VIII cap., ibi <I>de his autem quae idolis sacrificantur</I>. Dominus autem, Matth. ult., discipulis praeceptum dedit de doctrina simul et Baptismo, dicens <I>euntes docete omnes gentes, baptizantes</I>, et cetera. Et ideo apostolus in prima parte simul cum Baptismo agit de doctrina. Est autem sciendum quod inter Corinthios fideles erat quaedam dissensio propter baptistas et doctores; illi enim qui erant instructi contemnebant alios, quasi qui meliorem doctrinam acceperint, et meliorem Baptismum. Unde circa primum duo facit. Primo removet contentionem; secundo contentionis causam quae erat in hoc, quod gloriabantur de quibusdam, et alios Christi ministros contemnebant, infra III capite <I>et ego, fratres, non potui vobis loqui</I>. Circa primum tria facit. Primo proponit admonitionem; secundo admonitionis necessitatem ostendit, ibi <I>significatum est enim mihi</I>, etc.; tertio rationem admonitionis assignat, ibi <I>divisus est Christus?</I> et cetera. Circa primum duo consideranda sunt. Primum quidem quod eos inducit ad admonitionem servandam. Uno modo per propriam humilitatem, cum dicit <I>obsecro autem vos</I>, et cetera. Prov. XVIII, 23: <I>cum obsecrationibus loquitur pauper</I>. Alio modo per fraternam charitatem, cum dicit <I>fratres</I>, quia scilicet ex affectu fraternae charitatis hoc dicebat. Prov. XVIII, 19: <I>frater qui iuvatur a fratre, quasi civitas firma</I>. Tertio per reverentiam Christi, cum dicit <I>per nomen domini nostri Iesu Christi</I>, quod est ab omnibus honorandum, et cui oportet omnes esse subiectos. Phil. II, 10: <I>in nomine Iesu omne genu flectatur</I>. Secundo considerandum est quod inducit eos ad tria. Primo quidem ad concordiam, cum dicit <I>ut idipsum dicatis omnes</I>, id est, omnes eamdem fidem confiteamini, et eamdem sententiam proferatis de his quae sunt communiter agenda. Rom. XV, 6: <I>ut unanimes uno ore honorificetis Deum</I>. Secundo prohibet vitium contrarium virtuti, cum dicit <I>et non sint in vobis schismata</I>, quia unitas ecclesiastica dividi non debet, in cuius signum milites de tunica inconsutili, Io. XIX, 24 dixerunt: <I>non scindamus eam, sed sortiamur de ea cuius sit</I>. Sunt autem proprie schismata, quando, vel propter diversam fidei confessionem, vel propter diversas sententias de agendis, homines unius collegii in diversas separantur partes. Is. XXII, v. 9: <I>scissuras civitatis David videbitis, quia multiplicatae sunt</I>. Tertio inducit eos ad id per quod possunt schismata vitare, scilicet ad perfectionem. Est enim divisionis causa, dum unusquisque partiale bonum quaerit, praetermisso perfecto bono, quod est bonum totius. Et ideo dicit <I>sitis autem perfecti in eodem sensu</I>, scilicet quo iudicatur de agendis, <I>et in eadem scientia</I>, qua iudicatur de cognoscendis, quasi dicat: per haec perfecti esse poteritis, si in unitate persistatis. Col. III, 14: <I>super omnia charitatem habete, quod est vinculum perfectionis</I>. Matth. V, 48: <I>estote perfecti sicut pater vester caelestis perfectus est</I>. Deinde, cum dicit <I>significatum est mihi</I>, ostendit necessitatem praedictae admonitionis, quia scilicet contentionis vitio laborabant, quasi dicat: ideo necesse est vos ad hoc inducere, quia <I>significatum est mihi, fratres mei, ab his qui sunt Cloes</I>, id est, in quadam villa Corinthiorum iurisdictioni subiecta, vel Cloes potest esse nomen matronae, in cuius domo erant multi fideles congregati, <I>quia contentiones sunt inter vos</I>, contra id quod dicitur Prov. XX, 3: <I>honor est homini qui separat se a contentionibus</I>. Et modum contentionis exponit, subdens <I>hoc autem dico</I>, id est, contentionem nomino, <I>quod unusquisque vestrum</I> nominat se ab eo a quo est baptizatus et instructus, et <I>dicit: ego quidem sum Pauli</I>, quia erat a Paulo baptizatus et instructus; alius <I>ego autem Apollo</I>, qui scilicet Corinthiis praedicaverat, ut habetur Act. XIX, 1; alius <I>ego vero Cephae</I>, scilicet Petri, cui dictum est Io. I, v. 42: <I>tu vocaberis Cephas, quod interpretatur Petrus</I>. Quod quidem ideo dicebant, quod putabant a meliori baptista meliorem Baptismum dari, quasi virtus baptistae in baptizatis operaretur. Et de hoc pseudoapostoli gloriabantur, secundum illud Ps. XLVIII, 12: <I>vocaverunt nomina sua in terris suis</I>. Alius autem dicit <I>ego autem sum Christi</I>, qui solus benedixit, quia solius Christi virtus operatur in Baptismo Christi. Io. I, 33: <I>super quem videris spiritum descendere et manere, ipse est qui baptizat</I>. Et ideo baptizati a solo Christo denominantur Christiani, non autem a Paulo Paulini. Is. IV, 1: <I>tantummodo invocetur nomen tuum super nos</I>. Ad huius autem erroris vitationem, dicuntur Graeci hac forma in baptizando uti <I>baptizetur servus Christi Nicolaus in nomine patris, et filii, et spiritus sancti</I>, ut detur intelligi quod homo non baptizat interius, sed baptizatur a Christo. Quia tamen etiam homo baptizat ministerio, ut membrum et minister Christi, ideo Ecclesia utitur hac forma in baptizando <I>ego te baptizo in nomine patris, et filii, et spiritus sancti</I>, quod quidem est expressius secundum formam a Christo traditam, qui dixit discipulis: <I>docete omnes gentes, baptizantes eos in nomine patris, et filii, et spiritus sancti</I>, etc., ubi ipsos apostolos dicit baptizantes, secundum quem modum sacramenti minister dicit: <I>ego te baptizo</I>. Deinde cum dicit <I>divisus est Christus?</I> etc., ponit rationem praedictae admonitionis, quare inter eos scissurae et contentiones esse non debebant, et primo ex parte Baptismi; secundo ex parte doctrinae, ibi <I>non in sapientia verbi</I>, et cetera. Circa primum tria facit. Primo ponit inconveniens quod ex praedicta contentione sequitur; secundo manifestat quare illud inconveniens sequatur, ibi <I>numquid Paulus crucifixus est</I>, etc.; tertio excludit quamdam falsam suspicionem, ibi <I>gratias ago Deo meo</I>, et cetera. Dicit ergo primo: dixi quod unusquisque vestrum dicit <I>ego sum Pauli, ego Apollo</I>, et ex hoc sequitur quod Christus est divisus. Nec refert utrum interrogative vel remissive legatur. Hoc autem potest intelligi, uno modo, quasi diceret: per hoc quod inter vos contenditur, Christus est divisus a vobis, qui non nisi in pace habitat, secundum illud Ps. LXXV, 3: <I>in pace factus est locus eius</I>. Is. LIX, 2: <I>iniquitates vestrae diviserunt inter vos et Deum vestrum</I>. Sed melius aliter hoc potest intelligi, ut sit sensus: per hoc quod creditis Baptismum esse meliorem, qui a meliori baptista datur, sequitur quod Christus, qui principaliter et interius baptizat, sit divisus, id est, differens in sua virtute et effectu, secundum differentiam ministrorum: quod patet esse falsum per id quod dicitur Eph. IV, 5: <I>unus dominus, una fides, unum Baptisma</I>. Sed adhuc melius hoc intelligitur quod apostolus dicit: ex hoc quod ea quae sunt propria Christi aliis attribuitis, quodammodo Christum dividitis, plures christos facientes, contra id quod dicitur Matth. XXIII, 10: <I>magister vester unus est Christus</I>. Is. XLV, v. 22: <I>convertimini ad me, et salvi eritis, omnes fines terrae, quia ego dominus, et non est alius</I>. Est autem sciendum quod Christus in sacramento Baptismi duplicem habet virtutem sibi propriam. Unam quidem divinam, qua simul cum patre et spiritu sancto interius mundat a peccato, et hoc nulli creaturae potuit communicari. Alia autem est propria virtus secundum humanam naturam, quae est potestas excellentiae in sacramentis, et consistit in quatuor. Quorum unum est, quod ipse sacramenta instituit; secundum est quod potuit effectum sacramentorum sine sacramento conferre; tertium est quod meritum passionis eius operatur in Baptismo et aliis sacramentis; quartum est quod ad invocationem nominis eius sacramenta conferuntur. Hanc autem potestatem excellentiae, et maxime quantum ad ultimum, conferre potuit ministris Baptismi, ut scilicet eorum nominibus consecraretur Baptismus, sed noluit, ne schisma ex hoc in Ecclesia fieret, dum tot reputarentur Baptismi, quot essent baptistae. Et hoc est quod, secundum expositionem Augustini, Ioannes Baptista de Christo nescisse fatetur, utrum scilicet hanc potestatem sibi retineret. Deinde, cum dicit <I>numquid Paulus</I>, etc., ostendit praedictum inconveniens sequi ex eorum errore quod diversum Baptisma esse aestimabant secundum differentiam baptistarum; hoc enim esset, si a baptistis Baptismus efficaciam haberet, quod quidem solius est Christi. Hoc autem ostendit dupliciter. Primo quidem ex parte passionis Christi, in cuius virtute Baptismus operatur, secundum illud Rom. VI, 3: <I>quicumque baptizati sumus in Christo Iesu, in morte ipsius baptizati sumus</I>. Et ideo dicit <I>numquid Paulus crucifixus est pro vobis?</I> Quasi dicat: numquid passio Pauli causa est nostrae salutis, ut secundum ipsum Baptismus habeat virtutem salvandi? Quasi dicat: non. Hoc enim proprium est Christo, ut sua passione et morte nostram salutem operatus fuerit. Io. XI, 50: <I>expedit ut unus homo moriatur pro populo, et non tota gens pereat</I>. II Cor. c. V, 14: <I>unus pro omnibus mortuus est</I>. Sed contra videtur esse quod apostolus dicit Col. I, 24: <I>gaudeo in passionibus meis pro vobis, et adimpleo ea quae desunt passionum Christi in carne mea pro corpore eius, quod est Ecclesia</I>. Sed dicendum quod passio Christi fuit nobis salutifera non solum per modum exempli, secundum illud I Petr. II, 21: <I>Christus passus est pro nobis, vobis relinquens exemplum, ut sequamini vestigia eius</I>, sed etiam per modum meriti, et per modum efficaciae, inquantum eius sanguine redempti et iustificati sumus, secundum illud Hebr. ultimo: <I>ut sanctificaret per suum sanguinem populum, extra portam passus est</I>. Sed passio aliorum nobis est salutifera solum per modum exempli, secundum illud II Cor. I, 6: <I>sive tribulamur, pro vestra exhortatione et salute</I>. Secundo ostendit idem ex virtute nominis Christi, qui in Baptismo invocatur. Unde subdit <I>aut in nomine Pauli baptizati estis?</I> Quasi dicat: non. Ut enim dicitur Act. IV, 12, <I>non est aliud nomen datum hominibus, per quod oporteat nos salvos fieri</I>. Unde et Is. XXVI, 8 dicitur: <I>nomen tuum et memoriale tuum in desiderio animae</I>. Sed videtur quod in nomine Christi homines non baptizentur. Dicit enim Matth. ult.: <I>docete omnes gentes, baptizantes eos in nomine patris, et filii, et spiritus sancti</I>. Dicendum est autem quod in primitiva Ecclesia, quia nomen Christi multum erat odiosum, ut venerabile redderetur, apostoli in nomine Christi baptizabant ex speciali ordinatione spiritus sancti. Unde dicitur Act. c. VIII, 12, quod <I>in nomine Christi baptizati sunt viri et mulieres</I>. Et tamen, ut Ambrosius dicit <I>in nomine Christi tota Trinitas intelligitur</I>. Christus enim interpretatur unctus, in quo intelligitur non solum ille qui ungitur, qui est filius Dei, sed etiam ipsa unctio, quae est spiritus sanctus, et ipse ungens, qui est pater, secundum Ps. XLIV, 8: <I>unxit te Deus, Deus tuus, oleo laetitiae prae consortibus tuis</I>. Nunc autem quia nomen Christi iam est <I>magnum in gentibus ab ortu solis usque ad occasum</I>, ut dicitur Mal. I, 11, Ecclesia utitur forma prius instituta a Christo, baptizans <I>in nomine patris, et filii, et spiritus sancti</I>. Et tamen quicumque in hac forma baptizantur, in nomine eius, qui est vere filius Dei, baptizantur, secundum illud I Io. c. ult.: <I>ut simus in vero filio eius, Iesu Christo</I>. Baptizantur etiam omnes fideles in nomine Christi, id est, fide et confessione nominis Christi, secundum illud Ioel. c. II, 32: <I>omnis quicumque invocaverit nomen domini, salvus erit</I>. Unde baptizati a Christo Christiani nominantur, quia, ut dicitur Gal. III, 27: <I>quotquot in Christo baptizati estis, Christum induistis</I>. Sic ergo, si solius Christi passio, si solius Christi nomen virtutem confert Baptismo ad salvandum, verum est proprium esse Christo, ut ex eo Baptismus habeat sanctificandi virtutem. Unde qui hoc aliis attribuit, dividit Christum in plures. Deinde, cum dicit <I>gratias ago Deo meo</I>, excludit quamdam suspicionem. Quia ibi dixerat: <I>numquid enim Paulus crucifixus est pro vobis?</I> Posset aliquis credere quod et si non auctoritate, ministerio tamen plures baptizaverit. Et circa hoc tria facit. Primo gratias agit de hoc quod paucos baptizavit; secundo, quibusdam paucis nominatis, quosdam alios addit, ibi <I>baptizavi autem</I>; tertio assignat rationem quare non multos baptizaverit, ibi <I>non enim misit me Deus</I>. Dicit ergo primo <I>gratias ago Deo meo, quod neminem vestrum baptizavi, nisi Crispum</I>, de quo Act. XVIII, 8: <I>Crispus archisynagogus credidit domino cum omni domo sua, et Caium</I>, ad quem scribitur tertia canonica Ioannis. Et quia gratiarum actio locum non habet, nisi in beneficiis perceptis, consequenter apostolus ostendit qualiter de hoc gratias agat, cum subdit <I>ne quis dicat quod in nomine meo baptizati estis</I>. Est enim optabile sanctis viris, ne ex bonis quae ipsi faciunt, alii sumant occasionem erroris sui, sive peccati. Et quia Corinthii in eum errorem devenerant, ut se a suis baptistis nominarent, dicentes ego sum Pauli et Apollo, ac si in eorum nominibus essent baptizati, ideo gratias agit de hoc quod de suo ministerio talis error consecutus non fuerit. Et ideo signanter dicit se baptizasse illos qui ab hoc errore immunes erant. Deinde, cum dicit <I>baptizavi autem</I>, etc., ponit quosdam alios a se baptizatos, ne in eius verbis aliquid veritatis minus appareret. Unde dicit <I>baptizavi et domum</I>, id est familiam, <I>Stephanae</I>, scilicet cuiusdam matronae. Et quia circa particularia facta memoria hominum labilis est, subdit <I>caeterum nescio</I>, id est in memoria non habeo, <I>si quem alium baptizaverim</I>, in propria persona. Deinde, cum dicit <I>non enim misit</I>, etc., assignat rationem quare paucos baptizaverit, dicens <I>non enim misit me Deus baptizare, sed evangelizare</I>. Contra quod videtur esse quod dicitur Matth. ult.: <I>euntes docete omnes gentes, baptizantes eos in nomine patris, et filii, et spiritus sancti</I>. Sed dicendum est quod Christus apostolos misit ad utrumque, ita tamen quod ipsi per seipsos praedicarent, secundum quod ipsi dicebant Act. VI, 2: <I>non est aequum relinquere nos verbum Dei, et ministrare mensis</I>. Baptizarent autem per inferiores ministros, et hoc ideo quia in Baptismo nihil operatur industria vel virtus baptizantis: nam indifferens est utrum per maiorem vel minorem ministrum detur Baptismus, sed in praedicatione Evangelii multum operatur sapientia et virtus praedicantis, et ideo praedicationis officium per seipsos apostoli tamquam maiores ministri exercebant, sicut et de ipso Christo dicitur Io. IV, 2 quod ipse non baptizabat, sed discipuli eius, qui tamen de seipso dicit Lc. IV, 43: <I>quia et aliis civitatibus oportet me evangelizare regnum Dei, quia ideo missus sum</I>. Is. LXI, 1: <I>ad annuntiandum mansuetis misit me</I>.</P>
<BR>
<DIV CLASS="D">Lectio 3</DIV>
<P TITLE="Super I Cor., cap. 1 l. 3"><A NAME="86236"><SPAN CLASS="ref">[86236] Super I Cor., cap. 1 l. 3 </SPAN></A>Postquam apostolus improbavit Corinthiorum contentionem, ratione sumpta ex parte Baptismi, hic excludit eorum contentionem, ratione sumpta ex parte doctrinae. Quidam enim eorum gloriabantur de doctrina pseudo-apostolorum, qui ornatis verbis et humanae sapientiae rationibus veritatem fidei corrumpebant. Et ideo apostolus primo ostendit hunc modum convenientem non esse doctrinae fidei; secundo ostendit hoc modo docendi se usum apud eos non fuisse, II cap., ibi <I>et ego, cum venissem ad</I> et cetera. Circa primum duo facit. Primo proponit quod intendit; secundo manifestat propositum, ibi <I>ut non evacuetur</I>. Dicit ergo primo: dixi quod misit me Christus evangelizare, non tamen ita quod ego <I>in sapientia verbi</I> evangelizem, id est, in sapientia mundana, quae verbosos facit, inquantum per eam multis vanis rationibus homines utuntur. Eccle. VI, 11: <I>ubi verba sunt plurima, multam in disputando habentia vanitatem</I>. Prov. XIV, 23: <I>ubi verba sunt plurima, ibi frequenter egestas</I>. Vel sapientiam verbi nominat rhetoricam, quae docet ornate loqui, ex quo alliciuntur interdum homines ad assentiendum erroribus et falsitatibus. Unde Rom. XVI, 18: <I>per dulces sermones seducunt corda innocentium</I>. Et de meretrice dicitur Prov. II, 16, in figura haereticae doctrinae: <I>ut eruaris a muliere aliena et extranea, quae mollit sermones suos</I>. Sed contra dicitur Is. XXXIII, 19: <I>populum impudentem non videbis</I>, scilicet in Catholica Ecclesia, <I>et populum alti sermonis, ita ut non possis intelligere disertitudinem linguae eius, in quo nulla est sapientia</I>. Sed quia in Graeco ponitur <I>logos</I>, quod rationem et sermonem significat, posset convenientius intelligi sapientia verbi, id est humanae rationis, quia illa quae sunt fidei, humanam rationem excedunt, secundum illud Eccli. III, 25: <I>plurima supra sensum hominis ostensa sunt tibi</I>. Sed contra hoc videtur esse quod multi doctores Ecclesiae in doctrina fidei sapientia et rationibus humanis et ornatu verborum sunt usi. Dicit enim Hieronymus in epistola ad magnum oratorem urbis Romae, quod omnes doctores fidei in ornatu philosophiae doctrinis atque scientiis suos referserunt libros, ut nescias quid in illis primum admirari debeas, eruditionem saeculi, an scientiam Scripturarum. Et Augustinus dicit in quarto de doctrina Christiana: <I>sunt viri ecclesiastici qui divina eloquia non solum sapienter, sed etiam suaviter tractaverunt</I>. Dicendum est ergo quod aliud est docere in sapientia verbi quocumque modo intelligatur, et aliud uti sapientia verbi in docendo. Ille in sapientia verbi docet qui sapientiam verbi accipit pro principali radice suae doctrinae, ita scilicet quod ea solum approbet, quae verbi sapientiam continent: reprobet autem ea quae sapientiam verbi non habent, et hoc fidei est corruptivum. Utitur autem sapientia verbi, qui suppositis verae fidei fundamentis, si qua vera in doctrinis philosophorum inveniat, in obsequium fidei assumit. Unde Augustinus dicit in secundo de doctrina Christiana, quod <I>si qua philosophi dixerunt fidei nostrae accommoda, non solum formidanda non sunt, sed ab eis tamquam ab iniustis possessoribus in usum nostrum vindicanda</I>. Et in IV de doctrina Christiana dicit: <I>cum posita sit in medio facultas eloquii, quae ad persuadendum seu prava seu recta valent pluribus, cur non bonorum studio comparetur ut militet veritati, si eam mali in usum iniquitatis et erroris usurpant</I>. Deinde, cum dicit <I>ut non evacuetur crux Christi</I>, probat quod dixerat, et primo quidem ex parte materiae, secundo ex parte ipsorum docentium, ibi <I>videte enim vocationem vestram</I>, et cetera. Circa primum tria facit. Primo ostendit modum docendi qui est in sapientia verbi, non esse congruum fidei Christianae; secundo probat quod supposuerat, ibi <I>verbum enim crucis</I>; tertio probationem manifestat, ibi <I>quoniam Iudaei signa petunt</I>. Circa primum considerandum est, quod etiam in philosophicis doctrinis non est idem modus conveniens cuilibet doctrinae. Unde sermones secundum materiam sunt accipiendi, ut dicitur in primo Ethicorum. Tunc autem maxime modus aliquis docendi est materiae incongruus, quando per talem modum destruitur id quod est principale in materia illa, puta si quis in rebus intellectualibus velit metaphoricis demonstrationibus uti, quae non transcendunt res imaginatas, ad quas non oportet intelligentem adduci, ut Boetius ostendit in libro de Trinitate. Principale autem in doctrina fidei Christianae est salus per crucem Christi facta. Unde, cap. II, 2, dicit <I>non iudicavi me scire aliquid inter vos, nisi Iesum Christum et hunc crucifixum</I>. Qui autem principaliter innititur in docendo sapientiam verbi, quantum in se est, evacuat crucem Christi. Ergo docere in sapientia verbi non est modus conveniens fidei Christianae. Hoc est ergo quod dicit <I>ut non evacuetur crux Christi</I>, id est, ne si in sapientia verbi praedicare voluero, tollatur fides de virtute crucis Christi. Gal. V, 11: <I>ergo evacuatum est scandalum crucis</I>. Ps. CXXXVI, v. 7: <I>qui dicunt, exinanite usque ad fundamentum in ea</I>. Deinde, cum dicit <I>verbum crucis</I>, etc., probat quod per doctrinam, quae est in sapientia verbi, crux Christi evacuetur. Et circa hoc duo facit primo inducit probationem; secundo assignat causam dictorum, ibi <I>scriptum est enim</I>, et cetera. Dicit ergo primo: ideo dixi quod si per sapientiam verbi doctrina fidei proponeretur, evacuaretur crux Christi, <I>verbum</I> enim <I>crucis</I>, id est Annuntiatio crucis Christi, <I>stultitia est</I>, id est stultum aliquid videtur, <I>pereuntibus quidem</I>, id est, infidelibus qui se secundum mundum existimant sapientes, eo quod praedicatio crucis Christi aliquid continet, quod secundum humanam sapientiam impossibile videtur, puta quod Deus moriatur, quod omnipotens violentorum manibus subiiciatur. Continet etiam quaedam quae prudentiae huius mundi contraria videntur, puta quod aliquis non refugiat confusiones, cum possit, et aliqua huiusmodi. Et ideo Paulo huiusmodi annuntianti dixit Festus, ut legitur Act. XXVI, 24: <I>insanis, Paule, multae litterae ad insaniam te adducunt</I>. Et ipse Paulus dicit infra IV, 10: <I>nos stulti propter Christum</I>. Et ne credatur revera verbum crucis stultitiam continere, subdit <I>his autem qui salvi fiunt, id est nobis</I>, scilicet Christi fidelibus qui ab eo salvamur, secundum illud Matth. c. I, 21: <I>ipse enim salvum faciet populum suum a peccatis eorum, virtus Dei est</I>, quia ipsi in cruce Christi mortem Dei cognoscunt, qua Diabolum vicit et mundum. Apoc. V, 5: <I>ecce vicit leo de tribu Iuda</I>. Item virtutem quam in seipsis experiuntur, dum simul cum Christo vitiis et concupiscentiis moriuntur, secundum illud Gal. V, 24: <I>qui Christi sunt, carnem suam crucifixerunt cum vitiis et concupiscentiis</I>. Unde in Ps. CIX, 2 dicitur <I>virgam virtutis tuae emittit dominus ex Sion</I>. Lc. VI, 19: <I>virtus de illo exibat et sanabat omnes</I>. Deinde cum dicit <I>scriptum est enim</I>, ostendit praedictorum causam, et ponit primo quare verbum crucis sit hominibus stultitia; secundo ostendit quare ista stultitia sit virtus Dei his, qui salvantur, ibi <I>nam quia in Dei sapientia</I>, et cetera. Circa primum duo facit. Primo inducit auctoritatem praenuntiantem quod quaeritur; secundo ostendit hoc esse impletum, ibi <I>ubi sapiens?</I> Circa primum considerandum quod id quod est in se bonum, non potest alicui stultum videri, nisi propter defectum sapientiae. Haec est ergo causa quare verbum crucis quod est salutiferum credentibus, quibusdam videtur stultitia, quia sunt ipsi sapientia privati. Et hoc est quod dicit <I>scriptum est enim: perdam sapientiam sapientium, et prudentiam prudentium reprobabo</I>. Potest autem hoc sumi ex duobus locis. Nam in Abdia dicitur: <I>perdam sapientiam de Idumaea, et prudentiam de monte Esau</I>. Expressius autem habetur Is. XXIX, v. 14: <I>peribit sapientia a sapientibus, et intellectus prudentium eius abscondetur</I>. Differunt autem sapientia et prudentia. Nam sapientia est cognitio divinarum rerum; unde pertinet ad contemplationem, Iob XXVIII, v. 28: <I>timor Dei ipsa est sapientia</I>; prudentia vero proprie est cognitio rerum humanarum, unde dicitur Prov. X, 23: <I>sapientia est viro prudentia</I>, quia scilicet scientia humanarum rerum prudentia dicitur. Unde et philosophus VI Ethicorum dicit quod prudentia est recta ratio agibilium, et sic prudentia ad rationem pertinet. Est autem considerandum quod homines quantumcumque mali non totaliter donis Dei privantur, nec in eis dona Dei reprobantur, sed in eis reprobatur et perditur quod ex eorum malitia procedit. Et ideo non dicit simpliciter <I>perdam sapientiam</I>, quia omnis sapientia a domino Deo est, ut dicitur Is. XXIX, 14 ss., sed <I>perdam sapientiam sapientium</I>, id est, quam sapientes huius mundi adinvenerunt sibi contra veram sapientiam Dei, quia, ut dicitur Iac. III, 15, <I>non est ista sapientia desursum descendens, sed terrena, animalis, diabolica</I>. Similiter non dicit <I>reprobabo prudentiam</I>, nam veram prudentiam sapientia Dei docet, sed dicit <I>prudentiam prudentium</I>, id est, quam illi qui se prudentes aestimant in rebus mundanis prudentiam reputant ut scilicet bonis huius mundi inhaereant. Vel quia, ut dicitur Rom. VIII, v. 6, <I>prudentia carnis mors est</I>. Et sic propter defectum sapientiae reputant impossibile Deum hominem fieri, mortem pati secundum humanam naturam; propter defectum autem prudentiae reputant inconveniens fuisse quod homo sustineret crucem, confusione contempta, ut dicitur Hebr. XII, 2. Deinde cum dicit <I>ubi sapiens</I>, etc., ostendit esse impletum quod de reprobatione humanae sapientiae et prudentiae fuerat probatum. Et primo ponit medium sub interrogatione; secundo conclusionem infert, ibi <I>nonne stultam Deus fecit sapientiam huius mundi</I>, et cetera. Dicit ergo primo <I>ubi sapiens?</I> Quasi diceret: non invenitur in congregatione fidelium qui salvatur. Per sapientem intelligit illum qui secretas naturae causas scrutatur. Is. XIX, 11: <I>quomodo dicetis Pharaoni: filius sapientium ego?</I> Et hoc refertur ad gentiles, qui huius mundi sapientiae studebant. <I>Ubi Scriba?</I> Id est peritus in lege, et hoc refertur ad Iudaeos; quasi diceret: non est in coetu fidelium. Io. VII, 48: <I>numquid ex principibus aliquis credidit in eum? Ubi inquisitor huius saeculi?</I> Qui scilicet per prudentiam exquirit quae sit convenientia vitae humanae in rebus huius saeculi; quasi dicat: non invenitur inter fideles, et hoc refertur ad utrosque, scilicet Iudaeos et gentiles. Baruch c. III, 23: <I>filii Agar, qui exquisierunt prudentiam quae de terra est</I>. Videtur autem apostolus hanc interrogationem sumere ab eo, quod dicitur Is. XXXIII, v. 18: <I>ubi est litteratus?</I> Pro quo ponit <I>sapientem. Ubi est verba legis ponderans?</I> Pro quo ponit <I>Scribam. Ubi est doctor parvulorum?</I> Pro quo ponit <I>inquisitorem huius saeculi</I>, quia parvuli maxime solent instrui de his, quae pertinent ad disciplinam moralis vitae. Deinde cum dicit <I>nonne stultam fecit</I>, etc., infert conclusionem sub interrogatione, quasi dicat: cum illi qui sapientes mundi reputantur a via salutis defecerint, <I>nonne Deus sapientiam huius mundi fecit stultam?</I> Id est, demonstravit esse stultam, dum illi qui hac sapientia pollebant tam stulti inventi sunt ut viam salutis non acciperent. Ier. X, 14 et LI, 17: <I>stultus factus est omnis homo a scientia sua</I>. Is. XLVII, 10: <I>sapientia tua et scientia tua haec decepit te</I>. Potest autem et aliter intelligi quod dictum est, ac si diceret: <I>perdam sapientiam sapientium et prudentiam prudentium reprobabo</I>, id est eligam eam in primis meis praedicatoribus, secundum illud Prov. XXX, 1: <I>visio quam locutus est vir cum quo est Deus</I>; et infra: <I>stultissimus sum virorum, et sapientia hominum non est mecum. Ubi sapiens?</I> Quasi dicat: inter praedicatores fidei non invenitur. Matth. XI, 25: <I>abscondisti haec a sapientibus et prudentibus, et revelasti ea parvulis. Nonne Deus stultam fecit</I>, id est demonstravit, <I>sapientiam huius mundi?</I> Faciendo quod ipsis impossibile reputabatur, scilicet dictum esse hominem mortuum resurgere, et alia huiusmodi. Deinde cum dicit <I>nam quia in Dei sapientia</I>, etc., assignat rationem quare per praedicationis stultitiam salventur fideles. Et hoc est quod dictum est, quod verbum crucis pereuntibus quidem stultitia est, virtus vero salvationis credentibus; <I>nam placuit Deo per stultitiam praedicationis</I>, id est per praedicationem, quam humana sapientia stultam reputat, <I>salvos facere credentes</I>; et hoc ideo, quia mundus, id est mundani, non cognoverunt Deum per sapientiam ex rebus mundi acceptam, et hoc in Dei sapientia. Divina enim sapientia faciens mundum, sua iudicia in rebus mundi instruit, secundum illud Eccli. I, 10: <I>effudit illam super omnia opera sua</I>; ita quod ipsae creaturae, per sapientiam Dei factae, se habent ad Dei sapientiam, cuius iudicia gerunt, sicut verba hominis ad sapientiam eius quam significant. Et sicut discipulus pervenit ad cognoscendum magistri sapientiam per verba quae ab ipso audit, ita homo poterat ad cognoscendum Dei sapientiam per creaturas ab ipso factas inspiciendo pervenire, secundum illud Rom. c. I, 20: <I>invisibilia Dei per ea quae facta sunt, intellecta conspiciuntur</I>. Sed homo propter sui cordis vanitatem a rectitudine divinae cognitionis deviavit. Unde dicitur Io. I, 10: <I>in mundo erat, et mundus per ipsum factus est, et mundus eum non cognovit</I>. Et ideo Deus per quaedam alia ad sui cognitionem salutiferam fideles adduxit, quae in ipsis rationibus creaturarum non inveniuntur, propter quod a mundanis hominibus, qui solas humanarum rerum considerant rationes, reputantur stulta. Et huiusmodi sunt fidei documenta. Et est simile, sicut si aliquis magister considerans sensum suum ab auditoribus non accipi, per verba quae protulit, studet aliis verbis uti, per quae possit manifestare quae habet in corde. Deinde cum dicit <I>quoniam et Iudaei</I>, etc., manifestat probationem praemissorum, et primo quantum ad id, quod dixerat: <I>verbum crucis pereuntibus stultitia est</I>. Secundo quantum ad id quod dixerat: <I>his qui salvi fiunt, virtus Dei est ipsis autem vocatis</I>, et cetera. Circa primum duo facit. Primo ponit pereuntium differens studium et intentionem; secundo ex hoc rationem assignat eius quod dixerat, ibi <I>nos autem praedicamus Christum</I>. Pereuntium autem, id est infidelium, quidam erant Iudaei, quidam gentiles. Dicit ergo: dictum est quod verbum crucis pereuntibus est stultitia, et hoc ideo <I>quoniam Iudaei signa petunt</I>. Erant enim Iudaei consueti divinitus instrui, secundum illud Deut. c. VIII, 5: <I>erudivit eum et docuit</I>. Quae quidem doctrina cum esset a Deo per multa mirabilia manifestata, secundum illud Ps. LXXVII, 12: <I>fecit mirabilia in terra Aegypti</I>, et ideo ab afferentibus quamcumque doctrinam signa quaerebant, secundum illud Matth. c. XII, 38: <I>magister, volumus a te signum aliquod videre</I>. Et in Ps. LXXIII, 9 dicitur: <I>signa nostra non vidimus</I>. Sed <I>Graeci sapientiam quaerunt</I>, utpote in studio sapientiae exercitati, sapientiam dico quae per rationes rerum mundanarum accipitur, de qua dicitur Ier. IX, 23: <I>non glorietur sapiens in sapientia</I>. Per Graecos autem omnes gentiles dat intelligere qui a Graecis mundanam sapientiam acceperunt. Quaerebant igitur sapientiam, volentes omnem doctrinam eis propositam secundum regulam humanae sapientiae iudicare. Deinde concludit quare verbum crucis sit eis stultitia, dicens <I>nos autem praedicamus Christum crucifixum</I>, secundum illud infra cap. XI, 26: <I>mortem domini annuntiabitis donec veniat. Iudaeis scandalum</I>, quia scilicet desiderabant virtutem miracula facientem et videbant infirmitatem crucem patientem; nam, ut dicitur II Cor. ultimo: <I>crucifixus est ex infirmitate. Gentibus autem stultitiam</I>, quia contra rationem humanae sapientiae videtur quod Deus moriatur et quod homo iustus et sapiens se voluntarie turpissimae morti exponat. Deinde, cum dicit <I>ipsis autem vocatis</I>, manifestat quod dixerat: <I>his autem qui salvi fiunt, virtus Dei est</I>. Et primo manifestat hoc; secundo rationem assignat; ibi <I>quia quod stultum</I>, et cetera. Dicit ergo primo: dictum est quod praedicamus Christum crucifixum, Iudaeis scandalum et gentibus stultitiam, sed praedicamus Christum Dei virtutem et Dei sapientiam <I>ipsis vocatis Iudaeis et Graecis</I>, id est his qui ex Iudaeis et gentibus ad fidem Christi vocati sunt, qui in cruce Christi recognoscunt Dei virtutem, per quam et Daemones superantur et peccata remittuntur et homines salvantur. Ps. XX, 14: <I>exaltare, domine, in virtute tua</I>. Et hoc dicit contra scandalum Iudaeorum, qui de infirmitate Christi scandalizabantur et recognoscunt in cruce Dei sapientiam, inquantum per crucem convenientissimo modo humanum genus liberat. Sap. IX, 19: <I>per sapientiam sanati sunt quicumque placuerunt tibi a principio</I>. Dicitur autem Dei virtus et Dei sapientia per quamdam appropriationem. Virtus quidem, inquantum per eum pater omnia operatur, Io. I, 3: <I>omnia per ipsum facta sunt</I>, sapientia vero, inquantum ipsum verbum, quod est filius, nihil est aliud quam sapientia genita vel concepta. Eccli. c. XXIV, 5: <I>ego ex ore altissimi prodii primogenita ante omnem creaturam</I>. Non autem sic est intelligendum, quod Deus pater sit fortis et sapiens virtute aut sapientia genita, quia, ut Augustinus probat VI de Trinitate, sequeretur, quod pater haberet esse a filio, quia hoc est Deo esse, quod fortem et sapientem esse. Deinde cum dicit <I>quia quod stultum est Dei</I>, assignat rationem eius quod dixerat, dicens quomodo id, quod est infirmum et stultum possit esse virtus vel sapientia Dei, quia <I>quod stultum est Dei sapientius est hominibus</I>, quasi dicat: iam aliquod divinum videtur esse stultum, non quia deficiat a sapientia, sed quia superexcedit sapientiam humanam. Homines enim quidam consueverunt stultum reputare quod eorum sensum excedit. Eccli. III, 25: <I>plurima super sensum hominis ostensa sunt tibi. Et quod infirmum est Dei, fortius est hominibus</I>, quia scilicet non dicitur aliquid infirmum in Deo per defectum virtutis, sed per excessum humanae virtutis, sicut etiam dicitur invisibilis, inquantum excedit sensum humanum. Sap. XII, 17: <I>virtutem ostendis tu qui non crederis esse in virtute consummatus</I>. Quamvis hoc possit referri ad incarnationis mysterium: quia id quod reputatur stultum et infirmum in Deo ex parte naturae assumptae, transcendit omnem sapientiam et virtutem. Ex. XV, 11: <I>quis similis tui in fortibus, domine?</I></P>
<BR>
<DIV CLASS="D">Lectio 4</DIV>
<P TITLE="Super I Cor., cap. 1 l. 4"><A NAME="86237"><SPAN CLASS="ref">[86237] Super I Cor., cap. 1 l. 4 </SPAN></A>Supra ostendit apostolus quod modus docendi, qui est in sapientia verbi, non convenit doctrinae Christianae, ratione materiae quae est ipsa crux Christi, hic ostendit quod praedictus docendi modus non convenit doctrinae Christianae, ratione doctorum, secundum illud Prov. XXVI, 7: <I>in derisum est in ore stulti parabola</I>; et Eccli. c. XX, 22: <I>ex ore fatui reprobabitur parabola</I>. Quia igitur primi doctores fidei non fuerunt sapientes sapientia carnali, non erat eis conveniens ut in sapientia verbi docerent. Circa hoc ergo duo facit. Primo ostendit quomodo primi doctores fidei non fuerunt sapientes sapientia carnali et in rebus humanis defectum patiebantur; secundo ostendit quomodo talis defectus est in eis per Christum suppletus, ibi <I>ex ipso autem vos estis</I>. Circa primum tria facit. Primo excludit a fidei primis doctoribus excellentiam saecularem; secundo astruit eorum subiectionem quantum ad saeculum, ibi <I>sed quae stulta sunt mundi</I>; tertio rationem assignat, ibi <I>ut non glorietur</I>. Dicit ergo primo: dictum est <I>quod stultum est Dei, sapientius est hominibus</I>, et hoc considerare potestis in ipsa vestra conversione. <I>Videte enim</I>, id est diligenter considerate, <I>vocationem vestram</I>, quomodo scilicet vocati estis: non enim per vos ipsos accessistis, sed ab eo vocati estis. Rom. VIII, v. 30: <I>quos praedestinavit, hos et vocavit</I>. I Petr. II, 9: <I>de tenebris vos vocavit in admirabile lumen suum</I>. Inducit autem eos ut considerent modum suae vocationis, quantum ad eos per quos vocati sunt, sicut Is. LI, 2 dicitur: <I>attendite ad Abraham patrem vestrum, et ad Saram quae genuit vos</I>. A quibus vocationis ministris primo excludit sapientiam, cum dicit <I>quia non multi</I>, eorum per quos vocati estis, <I>sapientes secundum carnem</I>, id est in carnali sapientia et terrena. Iac. III, 15: <I>non est ista sapientia desursum descendens, sed terrena, animalis, diabolica</I>. Baruch III, 23: <I>filii Agar exquisierunt sapientiam, quae de terra est</I>. Dicit <I>non multi</I>, quia aliqui pauci erant etiam in sapientia mundana instructi, sicut ipse, et ut Barnabas, vel Moyses in veteri testamento, de quo dicitur Act. VII, 22, quod <I>eruditus erat Moyses in omni sapientia Aegyptiorum</I>. Secundo excludit saecularem potentiam, cum dicit <I>non multi potentes</I>, scilicet secundum saeculum. Unde et Io. VII, 48 dicitur: <I>numquid aliquis ex principibus credidit in eum?</I> Et Bar. III, 16 dicitur: <I>ubi sunt principes gentium? Exterminati sunt, et ad Inferos descenderunt</I>. Tertio excludit excellentiam generis, cum dicit <I>non multi nobiles</I>. Et aliqui inter eos nobiles fuerunt, sicut ipse Paulus, qui in civitate Romana se natum dicit, Act. XXII, 25, et Rom. ult. de quibusdam dicit <I>qui sunt nobiles in apostolis</I>. Deinde, cum dicit <I>sed quae stulta sunt</I>, etc., ponit e converso eorum abiectionem quantum ad mundum, et primo defectum contrarium sapientiae, cum dicit <I>quae stulta sunt mundi</I>, id est, eos qui secundum mundum stulti videbantur, <I>elegit Deus</I> ad praedicationis officium, scilicet piscatores illiteratos, secundum illud Act. IV, 13: <I>comperto quod homines essent sine litteris et idiotae, admirabantur</I>. Is. XXXIII, 18: <I>ubi est litteratus, ubi verba legis ponderans?</I> Et hoc <I>ut confundat sapientes</I>, id est eos qui de sapientia mundi confidunt, dum ipsi non cognoverunt quae sunt simplicibus revelata. Matth. XI, 25: <I>abscondisti haec a sapientibus et prudentibus, et revelasti ea parvulis</I>. Is. XIX, 12: <I>ubi sunt nunc sapientes tui? Annuntient tibi</I>. Secundo ponit defectum contrarium potentiae, dicens <I>et infirma mundi</I>, id est homines impotentes secundum mundum, puta rusticos et plebeios, <I>elegit Deus</I> ad praedicationis officium. In cuius figura dicitur III Reg. XX, 14: <I>ego tradens eos in manu tua per pedissequos principum provinciarum</I>; et Prov. IX, 3 dicitur quod sapientia <I>misit ancillas ut vocarent ad arcem</I>. In utrisque autem primorum praedicatorum infirmitas designatur. Et hoc ideo <I>ut confundat fortia</I>, id est potentes huius mundi. Is. II, 17: <I>incurvabitur omnis sublimitas hominum, et humiliabitur altitudo virorum</I>. Tertio ponit defectum contrarium nobilitati, in quo possunt tria considerari. Primo quidem claritas generis, quam ipsum nomen nobilitatis designat. Et contra hoc dicit <I>et ignobilia mundi</I>, id est qui secundum mundum sunt ignobiles. Infra IV, 10: <I>vos nobiles, nos autem ignobiles</I>. Secundo, circa nobilitatem considerantur honor et reverentia quae talibus exhibentur, et contra hoc dicit <I>et contemptibilia</I>, id est homines contemptibiles in hoc mundo elegit Deus ad praedicationis officium, secundum illud Ps. LXXVIII, 4: <I>facti sumus opprobrium vicinis nostris, et his qui in circuitu nostro sunt</I>. Tertio, in nobilitate consideratur magna opinio quam homines de eis habent. Et contra hoc dicit <I>et ea quae non sunt</I>, id est quae non videntur esse in saeculo, elegit Deus ad praedicationis officium. Iob XXX, 2: <I>quorum virtus manuum erat mihi pro nihilo, et vita ipsa putabantur indigni</I>. Et hoc ideo <I>ut destrueret ea quae sunt</I>, id est eos qui in hoc mundo aliquid esse videntur. Is. XXIII, v. 9: <I>dominus exercituum cogitavit hoc, ut detraheret superbiam omnis gloriae, et ad ignominiam deduceret universos inclytos terrae</I>. Deinde assignat causam dictorum dicens: ideo non elegit in saeculo excellentes sed abiectos, <I>ut non glorietur omnis caro</I>, etc., id est ut nullus pro quacumque carnis excellentia glorietur per comparationem ad dominum. Ier. IX, 23: <I>non glorietur sapiens in sapientia sua, et non glorietur fortis in fortitudine sua et non glorietur dives in divitiis suis</I>. Ex hoc enim quod Deus mundum suae fidei subiecit, non per sublimes in mundo, sive in saeculo, sed per abiectos, non potest gloriari homo quod per aliquam carnalem excellentiam salvatus sit mundus. Videretur autem non esse a Deo excellentia mundana, si Deus ea non uteretur ad suum obsequium. Et ideo in principio quidem paucos, postremo vero plures saeculariter excellentes Deus elegit ad praedicationis officium. Unde in Glossa dicitur, quod <I>nisi fideliter praecederet piscator, non humiliter sequeretur orator</I>. Et etiam ad gloriam Dei pertinet, dum per abiectos sublimes in saeculo ad se trahit. Deinde cum dicit <I>ex ipso autem vos estis</I>, ne praedicatores fidei tamquam non excellentes, sed abiecti in saeculo contemnerentur, ostendit quomodo Deus praedictum defectum in eis supplet. Et circa hoc tria facit. Primo ostendit cui sit attribuenda salus mundi, quae praedicatorum ministerio facta est, dicens: dictum est quod vocati estis non per excellentes sed per abiectos in saeculo, ex quo patet quod vestra conversio non est homini attribuenda sed Deo. Et hoc est quod dicit <I>ex ipso autem</I>, id est ex virtute Dei, <I>vocati estis in Christo Iesu</I>, id est ei iuncti et incorporati per gratiam. Eph. II, v. 10: <I>ipsius enim factura sumus, creati in Christo Iesu in operibus bonis</I>. Deinde ostendit quomodo Deus praedictos defectus in praedicatoribus suis supplet per Christum. Et primo quantum ad defectum sapientiae, cum dicit <I>qui</I>, scilicet Christus, <I>factus est nobis</I> praedicantibus fidem, et, per nos, omnibus fidelibus, <I>sapientia</I>, quia ei inhaerendo, qui est Dei sapientia, et participando ipsum per gratiam, sapientes facti sumus. Et hoc a Deo, qui nobis Christum dedit et nos ad ipsum traxit, secundum illud Io. VI, 44: <I>nemo potest venire ad me, nisi pater, qui me misit, traxerit eum</I>. Deut. c. IV, 6: <I>haec est vestra sapientia et intellectus coram populis</I>. Secundo quantum ad defectum potentiae, dicit <I>et iustitia</I>, quae propter sui fortitudinem thoraci comparatur Sap. V, 19: <I>induet pro thorace iustitiam</I>. Dicitur autem Christus nobis factus iustitia, inquantum per eius fidem iustificamur, secundum illud Rom. III, v. 22: <I>iustitia autem Dei per fidem Christi Iesu</I>. Tertio quantum ad defectum nobilitatis subdit <I>et sanctificatio, et redemptio</I>. Sanctificamur enim per Christum, inquantum per eum Deo coniungimur, in quo consistit vera nobilitas, secundum illud I Reg. II, 30: <I>quicumque honorificaverit me, glorificabo eum, qui autem contemnunt me, erunt ignobiles</I>. Unde dicitur Hebr. ult.: <I>Iesus ut sanctificaret per suum sanguinem populum, extra portam passus est</I>. Factus est autem nobis <I>redemptio</I>, inquantum per ipsum redempti sumus de servitute peccati, in quo vere ignobilitas consistit. Unde in Ps. XXX, 6 dicitur: <I>redemisti me, Deus veritatis</I>. Tertio assignat dictorum causam, cum dicit <I>ut quemadmodum scriptum est</I>, Ier. IX, 23 s., <I>qui autem gloriatur, in domino glorietur</I>; ubi nostra littera habet: <I>in hoc glorietur scire et nosse me</I>. Dicit enim: si salus hominis non provenit ex aliqua excellentia humana, sed ex sola virtute divina, non debetur homini gloria, sed Deo, secundum illud Ps. CXIII, 1: <I>non nobis, domine, non nobis, sed nomini tuo da gloriam</I>. Eccli. ult.: <I>danti mihi sapientiam, dabo gloriam</I>.</P>
<BR>
<DIV CLASS="C">Caput 2</DIV>
<DIV CLASS="D">Lectio 1</DIV>
<P TITLE="Super I Cor., cap. 2 l. 1"><A NAME="86238"><SPAN CLASS="ref">[86238] Super I Cor., cap. 2 l. 1 </SPAN></A>Postquam apostolus ostendit quis sit conveniens modus doctrinae Christianae, hic ostendit se illum modum observasse. Et circa hoc tria facit: primo ostendit se non fuisse usum apud eos aliqua excellentia saeculari; secundo ostendit apud quos excellentia spirituali utatur, ibi <I>sapientiam autem loquimur inter perfectos</I>, etc., tertio rationem assignat, ibi <I>quae etiam loquimur</I>, et cetera. Circa primum tria facit. Primo dicit quod non ostendit apud eos excellentiam saecularis sapientiae; secundo quod non praetendit excellentiam potentiae saecularis, ibi <I>et ego in infirmitate</I>; tertio non praetendit excellentiam eloquentiae, ibi <I>et sermo meus</I>. Circa primum duo facit. Primo proponit quod intendit; secundo rationem assignat, ibi <I>non enim iudicavi</I>. Dicit ergo primo: quia dictum est quod Christus misit me evangelizare non in sapientia verbi, et quod non sunt multi sapientes, <I>et ego, fratres</I>, quamvis sapientiam saecularem habeam, secundum illud II Cor. XI, 6: <I>et si imperitus sermone, sed non scientia, cum venissem ad vos</I>, convertendos ad Christum, ut habetur Act. XVIII, 1, <I>veni annuntians vobis testimonium Christi</I>, secundum illud Act. IV, 33: <I>virtute magna reddebant apostoli testimonium resurrectionis domini nostri Iesu Christi</I>, et hoc <I>non in sublimitate sermonis aut sapientiae</I>. Attenditur autem sublimitas sapientiae in consideratione aliquorum sublimium et elevatorum supra rationem et sensum hominum. Eccli. XXIV, 7: <I>ego in altissimis habitavi</I>. Sublimitas autem sermonis potest referri vel ad verba significantia sapientiae conceptiones, secundum illud Eccle. ult.: <I>verba sapientium quasi stimuli, et quasi clavi in altum defixi</I>, vel ad modum ratiocinandi per aliquas subtiles vias. Nam in Graeco habetur logos, quod et verbum et rationem significat, ut Hieronymus dicit. Hoc autem dicit apostolus, quia fidem Christi per huiusmodi sublimitates sermonis aut sapientiae confirmare nolebat. I Reg. II, 3: <I>nolite multiplicare sublimia</I>. Deinde huius rationem assignat, dicens <I>non enim iudicavi me scire aliquid, nisi Christum Iesum</I>. Non enim ad hoc opus erat ut sapientiam ostentaret sed ut demonstraret virtutem, secundum illud II Cor. IV, 5: <I>non enim praedicamus nosmetipsos, sed Iesum Christum</I>. Et ideo solum utebatur his quae ad demonstrandam virtutem Christi pertinebant, existimans se ac si nihil sciret quam Iesum Christum. Ier. IX, 24: <I>in hoc glorietur qui gloriatur, scire et nosse me</I>. In Christo autem Iesu, ut dicitur Col. II, 3, sunt <I>omnes thesauri sapientiae et scientiae</I> Dei <I>absconditi</I>, et quantum ad plenitudinem deitatis et quantum ad plenitudinem sapientiae et gratiae, et etiam quantum ad profundas incarnationis rationes, quae tamen apostolus eis non annuntiavit sed solum ea quae erant manifestiora et inferiora in Christo Iesu. Et ideo subdit <I>et hunc crucifixum</I>, quasi dicat: sic vobis me exhibui ac si nihil aliud scirem quam crucem Christi. Unde Gal. ult. dicit: <I>mihi absit gloriari, nisi in cruce domini nostri Iesu Christi</I>. Quia igitur per sapientiam verbi evacuatur crux Christi, ut dictum est ideo ipse apostolus non venerat in sublimitate sermonis aut sapientiae. Deinde cum dicit <I>et ego in infirmitate</I>, etc., ostendit quod non praetenderit apud eos potentiam, sed potius contrarium et foris et intus. Unde quantum ad id quod foris est dicit <I>et ego fui apud vos in infirmitate</I>, id est tribulationes apud vos patiens. Gal. IV, 11: <I>scitis quia per infirmitatem carnis evangelizavi vobis iampridem</I>. Ps. XV, 4: <I>multiplicatae sunt infirmitates eorum</I>. Quantum vero ad id quod intus est, dicit <I>et timore</I>, scilicet de malis imminentibus, <I>et tremore</I>, inquantum scilicet timor interior redundat ad corpus. II Cor. VII, 5: <I>foris pugnae, intus timores</I>. Deinde cum dicit <I>et sermo meus</I>, ostendit quod non praetenderit apud eos excellentiam eloquentiae: et circa hoc tria facit. Primo excludit indebitum modum praedicandi, dicens <I>et sermo meus</I>, quo scilicet privatim et singulariter aliquos instruebam, Eph. IV, v. 29: <I>omnis sermo malus ex ore vestro non procedat, sed si quis bonus est ad aedificationem fidei; et praedicatio mea</I>, qua scilicet publice docebam, <I>non fuit in verbis persuasibilibus humanae sapientiae</I>, id est per rhetoricam, quae componit ad persuadendum. Ut scilicet supra dixit quod non fuit intentionis quod sua praedicatio niteretur philosophicis rationibus, ita nunc dicit non fuisse suae intentionis niti rhetoricis persuasionibus. Is. c. XXXIII, 19: <I>populum impudentem non videbis, populum alti sermonis, ita ut non possis intelligere disertitudinem linguae eius, in quo nulla est sapientia</I>. Secundo ostendit debitum modum quo usus fuit in praedicando, dicens: sermo meus fuit <I>in ostensione spiritus et virtutis</I>, quod quidem potest intelligi dupliciter. Uno modo quantum ad hoc quod credentibus praedicationi eius dabatur spiritus sanctus, secundum illud Act. X, 44: <I>adhuc loquente Petro verba haec, cecidit spiritus sanctus super omnes qui audiebant verbum</I>. Similiter etiam suam praedicationem confirmabat, faciendo virtutes, id est miracula, secundum illud Marc. c. ultimo: <I>sermonem confirmante sequentibus signis</I>. Unde Gal. III, 5: <I>qui tribuit vobis spiritum, et operatur in vobis</I>. Alio modo potest intelligi quantum ad hoc quod ipse per spiritum loquebatur, quod sublimitas et affluentia doctrinae ostendit. II Reg. c. XXIII, 2: <I>spiritus domini locutus est per me</I>. Et II Cor. IV, 13: <I>habentes eumdem spiritum fidei credimus, propter quod et loquimur</I>. Confirmat etiam suam praedicationem, ostendendo in sua conversatione multa opera virtuosa. I Thess. II, 10: <I>vos enim testes estis, et Deus, quam sancte et iuste sine querela vobis qui credidistis, affuimus</I>. Tertio assignat rationem dictorum, dicens <I>ut fides vestra non sit in sapientia hominum</I>, id est non innitatur sapientiae humanae, quae plerumque decipit homines, secundum illud Is. XLVII, 10: <I>sapientia tua et scientia tua haec decepit te. Sed in virtute Dei</I>, ut scilicet virtuti divinae fides innitatur, et sic non possit deficere. Rom. I, 16: <I>non erubesco Evangelium, virtus enim Dei est in salutem omni credenti</I>. Deinde cum dicit <I>sapientiam loquimur</I>, etc., ostendit apud quos excellentia spiritualis sapientiae utatur. Et primo proponit quod intendit; secundo manifestat propositum, ibi <I>sapientiam vero</I>. Dicit ergo: apud vos solum Christum crucifixum praedicavi, <I>sapientiam autem</I>, id est profundam doctrinam, <I>loquimur inter perfectos</I>. Dicuntur autem aliqui perfecti dupliciter: uno modo, secundum intellectum; alio modo secundum voluntatem. Haec enim inter potentias animae sunt propria hominis, et ideo secundum eas oportet hominis perfectionem considerari. Dicuntur autem perfecti intellectu illi, quorum mens elevata est super omnia carnalia et sensibilia, qui spiritualia et intelligibilia capere possunt, de quibus dicitur Hebr. c. V, 14: <I>perfectorum est solidus cibus, eorum qui per consuetudinem exercitatos habent sensus ad discretionem mali et boni</I>. Perfecti autem secundum voluntatem sunt, quorum voluntas super omnia temporalia elevata soli Deo inhaeret et eius praeceptis. Unde Matth. V, 48, praepositis dilectionis mandatis, subditur: <I>estote perfecti sicut et pater vester caelestis perfectus est</I>. Quia igitur doctrina fidei ad hoc ordinatur, ut fides per dilectionem operetur, ut habetur Gal. V, 6, necesse est eum qui in doctrina fidei instruitur, non solum secundum intellectum bene disponi ad capiendum et credendum sed etiam secundum voluntatem et affectum bene disponi ad diligendum et operandum. Deinde cum dicit <I>sapientiam vero</I>, etc., exponit qualis sit sapientia de qua mentionem fecit. Et primo ponit expositionem; secundo rationem expositionis confirmat, ibi <I>quam nemo principum</I>, et cetera. Circa primum duo facit. Primo exponit qualis sit ista sapientia per comparationem ad infideles; secundo, per comparationem ad fideles, ibi <I>sed loquimur Dei sapientiam</I>, et cetera. Dicit ergo primo: dictum est quod sapientiam loquimur inter perfectos. <I>Sapientiam</I> vero dico, <I>non huius saeculi</I>, id est de rebus saecularibus, vel quae est per rationes humanas; <I>neque</I> eam <I>principum huius saeculi</I>. Et sic separat eam a sapientia mundana, et quantum ad modum et materiam inquirendi, et quantum ad auctores, qui sunt principes huius saeculi; quod potest intelligi de triplici genere principum, secundum triplicem sapientiam humanam. Primo possunt dici principes huius saeculi reges et potentes saeculares, secundum illud Ps. II, 2: <I>principes convenerunt in unum adversus dominum et adversus Christum eius</I>. A quibus principibus venit sapientia humanarum legum, per quas res huius mundi in vita humana dispensantur. Secundo possunt dici principes Daemones. Io. XIV, 30: <I>venit princeps mundi huius, et in me non habet quicquam</I>, et cetera. Et ab his principibus venit sapientia culturae Daemonum, scilicet necromantia, et magicae artes, et huiusmodi. Tertio possunt intelligi principes huius saeculi philosophi, qui quasi principes se exhibuerunt hominibus in docendo, de quibus dicitur Is. XIX, v. 11: <I>stulti principes Thaneos, sapientes consiliarii Pharaonis</I>. Et ab his principibus processit tota humana philosophia. Horum autem principum homines destruuntur per mortem et per amissionem potestatis et auctoritatis: Daemones vero non per mortem, sed per amissionem potestatis et auctoritatis, secundum illud Io. XII, 31: <I>nunc princeps huius mundi eicietur foras</I>; de hominibus autem dicitur Bar. III, 16: <I>ubi sunt principes gentium?</I> Et postea subdit: <I>exterminati sunt et ad Inferos descenderunt</I>. Sicut ipsi non sunt stabiles, ita et eorum sapientia non potest esse firma: et ideo non ei innitendum est. Deinde cum dicit <I>sed loquimur</I>, etc., exponit qualis sit sapientia per comparationem ad fideles. Et primo describit eam quantum ad materiam vel auctoritatem, cum dicit <I>sed loquimur Dei sapientiam</I>, id est quae est Deus et a Deo. Quamvis enim omnis sapientia a Deo sit, ut dicitur Eccli. I, 1, tamen speciali quodam modo haec sapientia, quae est de Deo, est etiam a Deo per revelationem, secundum illud Sap. IX, 17: <I>sensum autem tuum quis sciet, nisi tu dederis sapientiam et miseris spiritum tuum de altissimis?</I> Secundo ostendit qualitatem eius, dicens <I>in mysterio, quae abscondita est</I>; haec enim sapientia abscondita est ab hominibus, inquantum hominis intellectum excedit, secundum illud Eccli. III, 25: <I>plurima supra sensum hominis ostensa sunt tibi</I>. Unde dicitur Iob c. XXVIII, 21: <I>abscondita est ab oculis omnium viventium</I>. Et quia modus docendi et doctrinae debet esse conveniens, ideo dicitur quod loquitur eam in <I>mysterio</I>, id est in aliquo occulto, vel verbo vel signo. Infra XIV, 2: <I>spiritus loquitur mysteria</I>. Tertio ostendit fructum huius sapientiae, dicens <I>quam Deus praedestinavit</I>, id est praeparavit, <I>in gloriam nostram</I>, id est praedicatorum fidei, quibus ex praedicatione tam altae sapientiae gloria magna debetur, et apud Deum, et apud homines. Prov. III, 35: <I>gloriam sapientes possidebunt</I>. Et quod dicit <I>in gloriam nostram</I>, exponendum est omnium fidelium, quorum gloria haec est ut in plena luce cognoscant ea quae nunc in mysterio praedicantur, secundum illud Io. c. XVII, 3: <I>haec est vita aeterna ut cognoscant te solum Deum verum, et quem misisti Iesum Christum</I>.</P>
<BR>
<DIV CLASS="D">Lectio 2</DIV>
<P TITLE="Super I Cor., cap. 2 l. 2"><A NAME="86239"><SPAN CLASS="ref">[86239] Super I Cor., cap. 2 l. 2 </SPAN></A>Posita expositione de sapientia quam apostolus loquitur inter perfectos, hic rationem assignat expositionis praedictae, et primo quantum ad hoc, quod eam descripserat per comparationem ad infideles; secundo, quantum ad hoc quod eam descripserat per comparationem ad fideles, ibi <I>nobis autem revelavit Deus</I>. Circa primum duo facit. Primo proponit quod intendit; secundo probat propositum, ibi <I>si enim cognovissent</I>. Dicit ergo primo: dictum est quod sapientia quam loquimur non est <I>principum huius saeculi</I>, haec enim sapientia est, <I>quam nemo principum huius saeculi cognovit</I>, quod verum est, de quibuscumque principibus intelligatur. Saeculares enim principes hanc sapientiam non cognoverunt, quia excedit rationem humani regiminis. Iob XII, 24: <I>qui immutat cor principum populi terrae, et decipit eos, ut frustra incedant per invium</I>. Philosophi etiam eam non cognoverunt, quia excedit rationem humanam. Unde dicitur Bar. c. III, 23: <I>exquisitores prudentiae et scientiae viam sapientiae nescierunt</I>. Daemones etiam eam non cognoscunt, quia excedit omnem creatam sapientiam. Unde dicitur Iob XXVIII, 21: <I>volucres caeli quoque latent. Perditio et mors dixerunt: auribus nostris audivimus famam eius</I>. Deinde cum dicit <I>si enim cognovissent</I>, etc., probat quod dixerat, et primo quidem probat per signum quod non cognoverunt principes Dei sapientiam, secundum quod est in se abscondita. Secundo probat per auctoritatem, quod non cognoverunt eam, secundum quod praeparata est in gloriam nostram, ibi <I>sicut scriptum est</I>. Dicit ergo primo: recte dico, quod principes huius saeculi Dei sapientiam non cognoverunt, <I>si enim cognovissent</I> Dei sapientiam, cognovissent utique Christum esse Deum, qui in hac sapientia continetur, quo cognito, <I>numquam crucifixissent Deum gloriae</I>, id est, ipsum Christum dominum dantem gloriam suis, secundum illud Ps. XXIII, v. 10: <I>dominus virtutum ipse est rex gloriae</I>; et Hebr. II, 10: <I>qui multos filios in gloriam adduxerat</I>. Cum enim creaturae rationali sit naturaliter appetibilis gloria, non potest in voluntatem humanam cadere, quod auctorem gloriae interimat. Quod autem principes crucifixerunt Iesum Christum, certum est, si intelligatur de principibus qui potestatem habent inter homines. Dicitur enim in Ps. II, 2: <I>astiterunt reges terrae, et principes convenerunt in unum adversus dominum, et adversus Christum eius</I>, quod Act. IV, 27 exponitur de Herode et Pilato, et principibus Iudaeorum qui consenserunt in mortem Christi. Sed etiam Daemones operati sunt in mortem Christi, persuadendo, secundum illud Io. XIII, 2: <I>cum Diabolus iam misisset in cor ut eum traderet</I>, et cetera. Sed et Pharisaei, et Scribae in lege periti, qui studium sapientiae dabant, operati sunt ad mortem Christi instigando et approbando. Sed circa hoc duplex oritur dubitatio, quarum prima est de hoc quod dicit Deum gloriae crucifixum. Non enim divinitas Christi aliquid pati potuit, secundum quam dicitur Christus dominus gloriae. Sed dicendum quod Christus est una persona et hypostasis in utraque natura consistens, divina scilicet et humana. Unde potest utriusque naturae nomine designari, et quocumque nomine significetur, potest praedicari de eo id quod est utriusque naturae, quia utrique non supponitur nisi una hypostasis. Et per hunc modum possumus dicere quod homo creavit stellas, et quod dominus gloriae est crucifixus, et tamen non creavit stellas secundum quod homo, sed secundum quod Deus, nec est crucifixus secundum quod est Deus, sed inquantum homo. Unde ex hoc verbo destruitur error Nestorii, qui dixerat unam naturam esse in Christo, Dei et hominis, quia secundum hoc nullo modo posset verificari quod dominus gloriae sit crucifixus. Secunda dubitatio est de hoc quod videtur supponere, quod principes Iudaeorum vel Daemones non cognoverunt Christum esse Deum. Et quidem, quantum ad principes Iudaeorum, videtur hoc astrui per hoc quod dicit Petrus, Act. III, 17: <I>scio quia per ignorantiam hoc feceritis, sicut et principes vestri</I>. Videtur autem esse contrarium quod dicitur Matth. XXI, 38: <I>agricolae videntes filium, dixerunt intra se: hic est haeres, venite, occidamus eum</I>; quod exponens Chrysostomus dicit: <I>manifeste dominus probat his verbis Iudaeorum principes non per ignorantiam, sed per invidiam Dei filium crucifixisse</I>. Solvitur in Glossa quod <I>sciebant</I>, principes Iudaeorum, <I>eum esse qui promissus erat in lege, non tamen mysterium eius quod filius Dei erat, neque sciebant sacramentum incarnationis et redemptionis</I>. Sed contra hoc esse videtur quod Chrysostomus dicit quod <I>cognoverunt eum esse filium Dei</I>. Dicendum est ergo quod principes Iudaeorum pro certo sciebant eum esse Christum promissum in lege, quod populus ignorabat. Ipsum autem esse verum filium Dei non pro certo sciebant, sed aliqualiter coniecturabant; sed haec coniecturalis cognitio obscurabatur in eis ex invidia et ex cupiditate propriae gloriae, quam per excellentiam Christi minui videbant. Similiter etiam videtur esse de Daemonibus dubitatio. Dicitur enim Mc. I, 23 ss. et Lc. IV, 34, quod Daemonium clamavit, dicens: scio quod sis sanctus Dei. Et ne hoc praesumptioni Daemonum ascribatur, qui se iactabant scire quod nesciebant, eorum notitia quam habebant de Christo per ipsos Evangelistas asseritur. In Marco quidem sic scribitur: <I>non sinebat ea loqui</I>, scilicet Daemonia, <I>quoniam sciebant eum Christum esse</I>. Et Lucas dicit: <I>increpans non sinebat ea loqui quia sciebant eum esse Christum</I>. Et ad hoc respondetur in libro de quaestionibus novi et veteris testamenti, quod Daemonia sciebant ipsum esse, qui per legem fuit repromissus, quia omnia signa videbant in eo quae dixerunt prophetae, mysterium autem divinitatis eius ignorabant. Sed contra hoc videtur esse quod Athanasius dicit, quod Daemonia dicebant Christum esse sanctum Dei, quasi singulariter sanctum: ipse enim naturaliter est sanctus cuius participatione omnes alii sancti vocantur. Dicendum est autem quod, sicut Chrysostomus dicit, non habebant adventus Dei firmam et certam notitiam, sed quasdam coniecturas. Unde Augustinus dicit in IX de civitate Dei quod innotuit Daemonibus, <I>non per id quod est vita aeterna, sed per quaedam temporalia sua virtute effecta</I>. Deinde cum dicit <I>sed sicut scriptum est</I>, probat per auctoritatem quod principes huius saeculi Dei sapientiam non cognoverunt, quantum ad hoc quod praedestinata est in gloriam fidelium, dicens: <I>sed sicut scriptum est</I> Is. LXIV, 4, ubi littera nostra habet: <I>oculus non vidit, Deus, absque te, quae praeparasti his qui diligunt te</I>. Ostenditur autem illa gloria visionis aperte ab hominibus ignorari dupliciter. Primo quidem quod non subiacet humanis sensibus, a quibus omnis humana cognitio initium sumit. Et ponit duos sensus. Primo visionis quae deservit inventioni, cum dicit quod <I>oculus non vidit</I>, Iob XXVIII, 7: <I>semitam eius ignoravit avis, nec intuitus est eam oculus vulturis</I>. Et hoc ideo, quia non est aliquid coloratum et visibile. Secundo ponit sensum auditus, qui deservit disciplinae, dicens <I>nec auris audivit</I>, scilicet ipsam gloriam, quia non est sonus aut vox sensibilis. Io. V, v. 37: <I>neque speciem eius vidistis, neque vocem eius audistis</I>. Deinde excludit notitiam eius intellectualem, cum dicit <I>neque in cor hominis ascendit</I>. Quod quidem potest intelligi: uno modo ut ascendere in cor hominis dicatur quidquid quocumque modo cognoscitur ab homine, secundum illud Ier. II, v. 50: <I>Ierusalem ascendat super cor vestrum</I>: et sic oporteat, quod cor hominis accipiatur pro corde hominis carnalis, secundum illud quod dicitur infra III, 3: <I>cum sint inter vos zelus et contentio, nonne carnales estis, et secundum hominem ambulatis?</I> Est ergo sensus quod illa gloria non solum sensu non percipitur, sed nec corde hominis carnalis, secundum illud Io. XIV, 17: <I>quem mundus non potest accipere, quia non videt eum, nec scit eum</I>. Alio modo potest exponi secundum quod proprie dicitur in cor hominis ascendere id quod ab inferiori pervenit ad hominis intellectum, puta a sensibilibus, de quibus prius fecerat mentionem. Res enim sunt in intellectu secundum modum eius; res igitur inferiores sunt in intellectu altiori modo quam in seipsis. Et ideo quando ab intellectu capiuntur, quodammodo in cor ascendunt. Unde dicitur Is. LXV, 17: <I>non erunt in memoria priora, nec ascendent super cor</I>. Illa vero quae sunt in intellectu superiora, altiori modo sunt in seipsis quam in intellectu. Et ideo quando ab intellectu capiuntur, quodammodo descendunt. Iac. I, v. 17: <I>omne donum perfectum desursum est descendens a patre luminum</I>. Quia igitur illius gloriae notitia non accipitur a sensibilibus, sed ex revelatione divina, ideo signanter dicit <I>nec in cor hominis ascendit</I>, sed descendit, id scilicet quod <I>praeparavit Deus</I>, id est, praedestinavit, <I>diligentibus se</I>, quia essentiale praemium aeternae gloriae charitati debetur, secundum illud Io. c. XIV, 21: <I>si quis diligit me diligetur a patre meo, et ego diligam eum et manifestabo ei meipsum</I>, in quo perfectio aeternae gloriae consistit; et Iob XXXVI, 33: <I>annuntiat de ea</I>, id est de luce gloriae, <I>amico suo quod possessio eius sit</I>. Caeterae autem virtutes accipiunt efficaciam merendi vitam aeternam, inquantum informantur charitate. Deinde cum dicit <I>nobis autem</I>, etc., probat praedictam expositionem de sapientia divina per comparationem ad fideles. Et primo proponit quod intendit; secundo probat propositum, ibi <I>spiritus enim</I>. Dicit ergo primo: dictum est quod sapientiam Dei nemo principum huius saeculi cognovit, <I>nobis autem Deus revelavit per spiritum suum</I>, quem scilicet nobis misit, secundum illud Io. XIV, 26: <I>Paracletus autem spiritus sanctus, quem mittet pater in nomine meo, ille vos docebit omnia</I>, Iob c. XXXII, 8: <I>inspiratio omnipotentis dat intelligentiam</I>. Quia enim spiritus sanctus est spiritus veritatis, utpote a filio procedens, qui est veritas patris, his quibus mittitur inspirat veritatem, sicut et filius a patre missus notificat patrem, secundum illud Matth. XI, 27: <I>nemo novit patrem nisi filius, et cui voluerit filius revelare</I>. Deinde cum dicit <I>spiritus enim</I>, probat quod dixerat, scilicet quod per spiritum sanctum sit sapientia fidelibus revelata. Et primo ostendit quod spiritus sanctus ad hoc sit efficax; secundo probat quod hoc in discipulis Christi fecerat, ibi <I>nos autem</I>. Circa primum duo facit. Primo proponit quod intendit; secundo manifestat propositum, ibi <I>quis enim scit hominum</I>, et cetera. Dicit ergo primo: dictum est quod per spiritum sanctum revelavit nobis Deus suam sapientiam, et hoc fieri potuit: <I>spiritus enim</I> sanctus <I>omnia scrutatur</I>. Quod non est sic intelligendum, quasi inquirendo quomodo fiant, sed quia perfecte et etiam intima quarumlibet rerum novit, sicut homo quod aliquando diligenter scrutatur. Unde dicitur Sap. VII, 22 s. quod <I>spiritus intelligentiae sanctus est, omnia prospiciens, et qui capiat omnes spiritus intelligibiles, mundos, subtiles</I>, et non solum res creatas, sed <I>etiam profunda Dei</I> perfecte cognoscit. Dicuntur autem profunda ea quae in ipso latent, et non ea quae de ipso per creaturas cognoscuntur, quae quasi superficie tenus videntur esse, secundum illud Sap. XIII, 5: <I>a magnitudine speciei et creaturae cognoscibiliter poterit creator eorum videri</I>. Deinde, cum dicit <I>quis enim scit hominum</I>, probat quod dixerat de spiritu Dei per similitudinem humani spiritus, dicens <I>quis enim scit hominum ea quae sunt hominis</I>, id est, ea quae latent in corde, <I>nisi spiritus hominis, qui in eo est</I>, id est, intellectus? Et ideo quae interius latent, videri non possunt. Signanter autem dicit <I>quis hominum</I>, ne ab horum cognitione etiam Deus videatur excludi; dicitur enim Ier. XVII, 9: <I>pravum est cor hominis, et quis cognoscet illud? Ego Deus probans corda et scrutans renes</I>, quia scilicet secretorum cordis solus Deus est cognitor. Manifesta autem est ratio quare homo ea quae in corde alterius latent scire non potest, quia cognitio hominis a sensu accipitur, et ideo ea quae sunt in corde alterius, homo cognoscere non potest, nisi quatenus per signa sensibilia manifestantur, secundum illud I Reg. XVI, 7: <I>homo videt quae foris patent, Deus autem intuetur cor</I>. Sed nec Angelus bonus, nec malus ea quae in corde hominis latent scire potest, nisi inquantum per aliquos effectus manifestantur, cuius ratio accipi potest ex ipso verbo apostoli, qui dicit ea ratione spiritum hominis cognoscere quae in corde hominis latent quia in ipso homine est; Angelus autem, neque bonus neque malus, illabitur menti humanae, ut in ipso corde hominis sit et intrinsecus operetur, sed hoc solius Dei proprium est. Unde solus Deus est conscius secretorum cordis hominis, secundum illud Iob XVI, 20: <I>ecce in caelo testis meus, et in excelsis conscius meus</I>. Secundo similitudinem adaptat ad spiritum Dei, dicens <I>ita et quae Dei sunt</I>, id est, quae in ipso Deo latent, <I>nemo cognoscit, nisi spiritus Dei</I>, secundum illud Iob c. XXXVI, 26: <I>ecce Deus magnus vincens scientiam nostram</I>. Sed sicut ea quae sunt in corde unius hominis alteri manifestantur per sensibilia signa, ita ea quae sunt Dei possunt esse nota homini per sensibiles effectus, secundum illud Sap. XIII, 5: <I>a magnitudine speciei et creaturae</I>, et cetera. Sed spiritus sanctus, qui est in ipso Deo, utpote patri et filio consubstantialis, secreta divinitatis per seipsum videt, secundum illud Sap. VII, 22: <I>est enim in illa</I>, scilicet Dei sapientia, <I>et spiritus intelligentiae</I> sanctus, omnem habens virtutem, omnia prospiciens. Deinde, cum dicit <I>nos autem</I>, etc., ostendit quomodo cognitio spiritus sancti percipiatur, dicens: licet nullus hominum per se possit scire quae sunt Dei, <I>nos autem</I>, spiritu sancto scilicet repleti, <I>non accepimus spiritum huius mundi, sed spiritum qui a Deo est</I>. Nomine autem spiritus vis quaedam vitalis et cognitiva et motiva intelligitur. Spiritus ergo huius mundi potest dici sapientia huius mundi, et amor mundi, quo impellitur homo ad agendum ea quae mundi sunt; hunc autem spiritum sancti apostoli non receperunt, mundum abiicientes et contemnentes, sed receperunt spiritum sanctum, quo corda eorum illuminata sunt et inflammata ad amorem Dei, secundum illud Io. XIV, 26: <I>Paracletus autem spiritus sanctus, quem mittet pater in nomine meo</I>, etc., et Num. XIV, 24: <I>servum meum Caleb, qui plenus est alio spiritu, et secutus est me, introducam in terram hanc</I>. Spiritus autem huius mundi errare facit, secundum illud Is. XIX, 3: <I>dirumpetur spiritus Aegypti in visceribus eius, et consilium eius praecipitabo</I>. Ex divino autem spiritu eius consecuti sumus, <I>ut sciamus quae a Deo data sunt nobis</I>, ut sciamus de rebus divinis quantum unicuique Deus donavit: quia, sicut dicitur Eph. IV, 7, <I>unicuique data est gratia secundum mensuram donationis Christi</I>. Vel potest intelligi spiritum Dei donatum sanctis, ut dona spiritualia cognoscant, quae, non habentes, eumdem spiritum ignorant, secundum illud Apoc. II, 17: <I>vincenti dabo manna absconditum, quod nemo scit, nisi qui accipit</I>. Ex hoc autem accipi potest, quod sicut <I>nemo novit patrem nisi filius, et cui voluerit filius revelare</I>, ut dicitur Matth. XI, 27: ita nemo novit quae sunt Dei patris et filii, nisi spiritus sanctus et qui ipsum acceperunt: et hoc ideo, quia sicut filius consubstantialis est patri, ita spiritus sanctus patri et filio.</P>
<BR>
<DIV CLASS="D">Lectio 3</DIV>
<P TITLE="Super I Cor., cap. 2 l. 3"><A NAME="86240"><SPAN CLASS="ref">[86240] Super I Cor., cap. 2 l. 3 </SPAN></A>Dixerat supra apostolus <I>sapientiam loquimur inter perfectos</I>. Postquam ergo manifestavit qualis sit haec sapientia, quia mundanis hominibus incognita, cognita autem sanctis, hic manifestat qua ratione hanc sapientiam sancti inter perfectos loquuntur. Et primo proponit quod intendit; secundo assignat rationem, ibi <I>animalis autem homo</I>, et cetera. Circa primum, primo proponit revelatorum manifestationem, dicens: dictum est quod spiritum Dei accepimus, ut sciamus quae a Deo donata sunt nobis, <I>quae</I> scilicet nobis per spiritum revelata sunt, <I>loquimur</I>. Sunt enim eis revelata ad utilitatem. Unde et Act. II, 4: <I>repleti sunt omnes spiritu sancto, et coeperunt loqui</I>. Secundo tangit modum enarrandi, excludens modum inconvenientem, dicens <I>non in doctis humanae sapientiae verbis</I>, id est, non nitimur ad probandam nostram doctrinam per verba composita ex humana sapientia, sive quantum ad ornatum verborum, sive quantum ad subtilitatem rationum. Is. XXXIII, v. 19: <I>populum alti sermonis non videbis</I>. Astruit enim modum convenientem, cum dicit <I>sed in doctrina spiritus</I>, id est, prout spiritus sanctus nos loquentes interius docet, et auditorum corda ad capiendum illustrat. Io. XVI, 13: <I>cum venerit ille spiritus veritatis, docebit vos omnem veritatem</I>. Tertio determinat auditores, dicens <I>spiritualibus spiritualia comparantes</I>, quasi dicat: recta comparatione spiritualia documenta tradimus spiritualibus viris, quibus sunt convenientia. II Tim. II, 2: <I>haec commenda fidelibus viris, qui idonei erunt et alios docere</I>. Eosdem autem hic nominat spirituales, quos supra perfectos, quia per spiritum sanctum homines perficiuntur in virtute, secundum illud Ps. XXXII, 6: <I>spiritu oris eius omnis virtus eorum</I>. Deinde, cum dicit <I>animalis</I>, etc., assignat rationem dictorum, et primo ostendit quare spiritualia non sunt tradenda animalibus hominibus; secundo quare sunt tradenda spiritualibus, ibi <I>spiritualis</I>, et cetera. Circa primum duo facit. Primo ponit rationem; secundo manifestat eam, ibi <I>stultitia enim</I>, et cetera. Ratio ergo talis est: nulli sunt tradenda documenta quae capere non potest, sed homines animales non possunt capere spiritualia documenta; ergo non sunt eis tradenda. Hoc est ergo quod dicit <I>animalis homo</I>, et cetera. Et ideo recta ratione non possunt tradi eis. Ubi primo considerandum est quis homo dicatur animalis. Est ergo considerandum quod anima est forma corporis. Unde propriae animae intelliguntur illae vires quae sunt actus corporalium organorum, scilicet vires sensitivae. Dicuntur ergo homines animales qui huiusmodi vires sequuntur, inter quas est vis apprehensiva, et appetitiva, et ideo potest dici homo dupliciter animalis. Uno modo quantum ad vim apprehensivam, et hic dicitur animalis sensu, qui, sicut dicitur in Glossa, de Deo iuxta corporum phantasiam vel legis litteram, vel rationem philosophicam iudicat, quae secundum vires sensitivas accipiuntur. Alio modo dicitur quis animalis quantum ad vim appetitivam, qui scilicet afficitur solum ad ea quae sunt secundum appetitum sensitivum, et talis dicitur animalis vita, qui, sicut dicitur in Glossa, sequitur dissolutam lasciviam animae suae, quam intra naturalis ordinis metas spiritus rector non continet. Unde dicitur in canonica Iudae v. 19: <I>hi sunt qui segregant semetipsos, animales spiritum non habentes</I>. Secundo autem videndum quare tales <I>non possunt percipere ea quae sunt spiritus Dei</I>: quod quidem manifestum est, et quantum ad animalem sensum, et quantum ad animalem vitam. Ea enim de quibus spiritus sanctus illustrat mentem, sunt supra sensum et rationem humanam, secundum illud Eccli. III, 25: <I>plura supra sensum hominis ostensa sunt tibi</I>, et ideo ab eo capi non possunt, qui soli cognitioni sensitivae innititur. Spiritus etiam sanctus accendit affectum ad diligendum spiritualia bona, sensibilibus bonis contemptis, et ideo ille qui est animalis vitae, non potest capere huiusmodi spiritualia bona, quia philosophus dicit in IV Ethic. quod qualis unusquisque est, talis finis videtur ei. Prov. XVIII, 2: <I>non recipit stultus verba prudentiae, nisi ei dixeris quae versantur in corde eius</I>. Eccli. XXII, 9: <I>cum dormiente loquitur, qui narrat sapientiam stulto</I>. Deinde, cum dicit <I>stultitia enim</I>, etc., manifestat quod dixerat per signum; cum enim aliquis aliqua sapienter dicta reprobat quasi stulta, signum est quod ea non capiat. Quia igitur animalis homo ea quae sunt spiritus Dei reputat stulta, ex hoc manifestatur quod ea non capit. Et hoc est quod dicit <I>stultitia enim est illi</I>, scilicet animali. Iudicat enim esse stulta quae secundum spiritum Dei aguntur. Eccle. X, 3: <I>in via stultus ambulans, cum ipse sit insipiens, omnes stultos aestimat</I>. Quod autem homini animali quae secundum spiritum sunt videantur stulta, non procedit ex rectitudine sensus: sicut sapientes aliqua iudicant esse stulta quae stultis videntur sapientia propter defectum intellectus; quia homo sensui deditus non potest intelligere ea quae supra sensum sunt, et homo carnalibus affectus non intelligit esse bonum, nisi quod est delectabile secundum carnem. Et hoc est quod sequitur <I>et non potest intelligere</I>, Ps. LXXXI, 5: <I>nescierunt neque intellexerunt, in tenebris ambulant</I>. Quare autem non possit intelligere, ostendit subdens <I>quia spiritualiter examinatur</I>, id est, spiritualium examinatio fit spiritualiter. Numquam enim inferior potest examinare et iudicare ea quae sunt superioris, sicut sensus non potest examinare ea quae sunt intellectus. Et similiter, neque sensus, neque ratio humana potest iudicare ea quae sunt spiritus Dei. Et ita relinquitur quod huiusmodi solo spiritu sancto examinantur, secundum illud Ps. XVII, 31: <I>eloquia domini igne examinata</I>, probata scilicet a spiritu sancto. Quia ergo animalis homo caret spiritu sancto, non potest spiritualia examinare, et per consequens nec ea intelligere. Deinde, cum dicit <I>spiritualis autem iudicat omnia</I>, etc., assignat rationem quare spiritualibus spiritualia tradantur, et primo ponit rationem; secundo manifestat causam, ibi <I>quis enim novit</I>. Assignat autem talem rationem: illi tradenda sunt spiritualia qui potest iudicare, secundum illud Iob XII, 11: <I>auris verba diiudicat</I>; sed spiritualis est huiusmodi, ergo ei spiritualia sunt tradenda. Et hoc est quod dicit <I>spiritualis autem diiudicat omnia, et ipse a nemine iudicatur</I>. Ubi primo videndum est quis homo dicatur spiritualis. Est autem notandum quod spiritus nominare consuevimus substantias incorporeas; quia igitur aliqua pars animae est quae non est alicuius organi corporei actus, scilicet pars intellectiva comprehendens intellectum et voluntatem, huiusmodi pars animae spiritus hominis dicitur, quae tamen a spiritu Dei et illuminatur secundum intellectum, et inflammatur secundum affectum et voluntatem. Dupliciter ergo dicitur homo spiritualis. Uno modo ex parte intellectus, spiritu Dei illustrante. Et secundum hoc in Glossa dicitur quod homo spiritualis est, qui, spiritui Dei subiectus, certissime ac fideliter spiritualia cognoscit. Alio modo ex parte voluntatis, spiritu Dei inflammante: et hoc modo dicitur in Glossa quod spiritualis vita est, qua spiritum Dei habens rectorem animam regit, id est animales vires. Gal. ult.: <I>vos qui spirituales estis, instruite huiusmodi</I>, et cetera. Secundo considerandum est quare spiritualis diiudicat omnia, et ipse a nemine iudicatur. Ubi notandum est quod in omnibus ille qui recte se habet, rectum iudicium habet circa singula. Ille autem qui in se rectitudinis defectum patitur, deficit etiam in iudicando: vigilans enim recte iudicat et se vigilare et alium dormire; sed dormiens non habet rectum iudicium de se, nec de vigilante. Unde non sunt res tales quales videntur dormienti, sed quales videntur vigilanti. Et eadem ratio est de sano et infirmo circa iudicium saporum, et de debili et forti circa iudicium ponderum, et virtuoso et vitioso circa agibilia. Unde et philosophus dicit in V Ethicorum quod virtuosus est regula et mensura omnium humanorum, quia scilicet in rebus humanis talia sunt singularia, qualia virtuosus iudicat ea esse. Et secundum hunc modum apostolus hic dicit quod <I>spiritualis iudicat omnia</I>, quia scilicet homo habens intellectum illustratum et affectum ordinatum per spiritum sanctum, de singulis quae pertinent ad salutem, rectum iudicium habet. Ille autem qui non est spiritualis habet etiam intellectum obscuratum et affectum inordinatum circa spiritualia bona, et ideo ab homine non spirituali, spiritualis homo iudicari non potest, sicut nec vigilans a dormiente. Quantum ergo ad primum horum dicitur Sap. III, 8 quod <I>iudicabunt iusti nationes</I>. Quantum ad secundum dicitur infra IV, 3: <I>mihi pro minimo est, ut a vobis iudicer, aut ab humano die</I>. Deinde cum dicit <I>quis enim novit</I>, etc., manifestat rationem inductam. Et primo inducit auctoritatem; secundo adaptat ad propositum, ibi <I>nos autem</I>, et cetera. Est autem considerandum quod ad hoc quod aliquis possit de aliquo homine iudicare, duo requiruntur. Primo ut iudicans cognoscat ea quae sunt iudicati, quia, ut dicitur I Ethic.: <I>unusquisque bene iudicat quae cognoscit, et horum est optimus iudex</I>. Ex quo patet quod sensum, id est sapientiam Dei omnia iudicantem, nullus possit diiudicare. Ideo dicit <I>quis enim novit sensum domini?</I> Quasi dicat: nullus: quia sapientia Dei excedit omnem cupiditatem hominis. Eccli. I, 3: <I>sapientiam Dei praecedentem omnia quis investigavit?</I> Sap. IX, 17: <I>sensum autem tuum quis scire poterit, nisi tu dederis sapientiam?</I> Secundo requiritur quod iudicans sit superior iudicato. Unde dominus habet iudicium de servo, magister de discipulo. Ex quo etiam patet quod nullus potest sensum Dei iudicare. Propter quod sequitur <I>aut quis instruxit eum?</I> Quasi dicat: nullus. Non enim habet scientiam ab aliquo acceptam, sed potius fontem omnis scientiae. Iob XXVI, 3: <I>cui dedisti consilium? Forsitan ei qui non habet sapientiam?</I> Videntur autem verba haec assumpta ex eo quod dicitur Is. XL, 13: <I>quis adiuvit spiritum domini, aut quis consiliarius eius fuit et ostendit illi? Cum quo iniit consilium et instruxit eum?</I> Deinde adaptat quod dixerat ad propositum, dicens <I>nos autem</I>, scilicet spirituales viri, <I>sensum Christi habemus</I>, idest, recipimus in nobis sapientiam Christi ad iudicandum. Eccli. XVII, 6: <I>creavit illis scientiam spiritus, sensu adimplevit corda illorum</I>. Lc. ult. dicitur quod aperuit illis sensum, ut intelligerent Scripturas, et ita, quia sensus Christi diiudicari non potest, conveniens est quod spiritualis, qui sensum Christi habet, a nemine iudicetur.</P>
<BR>
<DIV CLASS="C">Caput 3</DIV>
<DIV CLASS="D">Lectio 1</DIV>
<P TITLE="Super I Cor., cap. 3 l. 1"><A NAME="86241"><SPAN CLASS="ref">[86241] Super I Cor., cap. 3 l. 1 </SPAN></A>Supra apostolus ostenderat contentionem et divisionem Corinthiorum, qui propter ministros Christi, a quibus baptizati et docti erant, ad invicem disceptabant; hic incipit eorum iudicium quod habebant de ministris improbare, ex quo iudicio contentiones in eis procedebant. Et circa hoc duo facit. Primo improbat eorum iudicium quantum ad hoc quod quibusdam ministrorum, de quibus gloriabantur, plus attribuebant quam deberent; secundo, quantum ad hoc quod alios Christi ministros contemnebant, IV cap., ibi <I>sic nos existimet homo</I>. Circa primum duo facit. Primo ostendit detrimentum quod patiebantur propter contentiones ex perverso iudicio provenientes; secundo improbat eorum perversum iudicium, ibi <I>quid igitur est Apollo?</I> Circa primum duo facit. Primo ponit detrimentum quod hactenus passi erant propter eorum defectum; secundo ostendit quod adhuc idem patiuntur, ibi <I>sed nec nunc quidem</I>. Circa primum tria facit. Primo ponit detrimentum quod hactenus passi erant propter eorum defectum. Dixerat enim supra quod apostoli quidem spiritualia documenta spiritualibus tradebant, quae animales homines percipere non poterant: quod eis adaptat, dicens <I>et ego, fratres</I>, qui scilicet inter alios apostolos spiritualibus spiritualia loquor, <I>non potui</I>, scilicet convenienter, <I>vobis loqui quasi spiritualibus</I>, ut scilicet traderem vobis spiritualia documenta, <I>sed quasi carnalibus</I>, scilicet locutus sum vobis. Eosdem enim carnales dicit quos supra animales, quibus oportet tradi ea quae sunt infirmitati eorum accommoda. Is. XXVIII, 9: <I>quem docebit scientiam, et quem intelligere faciet auditum? Ablactatos a lacte, avulsos ab uberibus</I>, id est, carnali conversatione et sensu. Secundo adhibet similitudinem, dicens <I>tamquam parvulis in Christo</I>, id est, parum adhuc introductis in perfectam doctrinam fidei, quae spiritualibus debetur. Hebr. c. V, 13: <I>omnis qui lactis est particeps, expers est sermonis iustitiae; parvulus enim est: perfectorum autem est solidus cibus</I>. Tertio rationem assignat, ne credatur ex invidia eis spiritualem doctrinam subtraxisse, contra quod dicitur Sap. VII, 13: <I>quam sine fictione didici, et sine invidia communico</I>. Unde subditur <I>nondum enim poteratis</I>, quasi dicat: non subtraxi vobis escam propter meam invidiam, sed propter vestram impotentiam, quia verba spiritualia <I>nondum</I> bene <I>poteratis</I> capere, secundum illud Io. XVI, v. 12: <I>adhuc multa habeo vobis dicere, sed non potestis portare modo</I>. Deinde, cum dicit <I>sed nec nunc quidem potestis</I>, ostendit quod adhuc idem detrimentum patiuntur. Et primo quidem ponit impotentiam cui adhuc subiacebant, dicens <I>sed nec nunc quidem potestis</I>, quasi dicat: quod a principio perfectam doctrinam capere non poteratis, non mirum fuit, quia hoc nescire vestrae novitati competebat, secundum illud I Petr. c. II, 2: <I>sicut modo geniti infantes lac concupiscite</I>. Sed hoc videtur esse culpabile, quod post tantum tempus in quo proficere debuistis, eamdem impotentiam retinetis, secundum illud Hebr. V, 12: <I>cum deberetis magistri esse propter tempus, rursus indigetis doceri, quae sunt elementa sermonum Dei</I>. Secundo assignat praedictae impotentiae rationem, dicens <I>adhuc enim carnales estis</I>, scilicet vita et sensu. Et ideo ea quae sunt spiritus capere non potestis, sed sapitis ea quae sunt carnis, secundum illud Rom. VIII, 5: <I>qui secundum carnem sunt, quae carnis sunt sapiunt</I>. Tertio ponit rationem probationis inductae, dicens <I>cum enim inter vos sit zelus et contentio, nonne carnales estis, et secundum hominem ambulatis?</I> Ubi considerandum est quod recte coniungit zelum et contentionem, quia zelus, id est invidia, est contentionis materia. Invidus enim tristatur de bono alterius, quod ille nititur promovere, et ex hoc sequitur contentio. Unde Iac. III, 16: <I>ubi zelus et contentio, ibi inconstantia et omne opus pravum</I>. Et similiter e converso charitas, per quam quis diligit bonum alterius, est materia pacis. Secundo considerandum est quod zelus et contentio non habent locum nisi in carnalibus hominibus, quia ipsi circa bona corporalia afficiuntur, quae simul a pluribus integre possideri non possunt. Et ideo, propter hoc quod aliquis aliquod bonum corporale possidet, alius impeditur a plena possessione illius, et ex hoc sequitur invidia, et per consequens contentio. Sed spiritualia bona, quibus spirituales afficiuntur, simul a pluribus possideri possunt, et ideo bonum unius non est alterius impedimentum, et propter hoc in talibus nec invidia, nec contentio locum habet. Unde Sap. VII, 13: <I>sine invidia communico</I>. Tertio considerandum est quare homines carnales dicit secundum hominem ambulare, cum tamen homo ex spiritu et carne componatur, quia naturae humanae consonum est, ut spiritus cognitionem a sensibus carnis accipiat. Unde consequenter affectus rationis humanae secundum ea quae sunt carnis movetur, nisi spiritus hominis per spiritum Dei supra hominem elevetur. Unde dicitur Eccli. XXXIV, 6: <I>sicut parturientis, cor tuum phantasias patitur, nisi ab altissimo fuerit emissa visitatio</I>. Est ergo sensus <I>secundum hominem</I>, id est, secundum naturam humanam sibi a Dei spiritu derelictam, sicut et in Ps. IV, 3 dicitur: <I>filii hominum, usquequo gravi corde, ut quid diligitis vanitatem et quaeritis mendacium?</I> Quarto manifestat probationem inductam, dicens <I>cum enim quis</I>, id est, aliquis vestrum, <I>dicat: ego quidem sum Pauli</I>, quia a Paulo baptizatus et doctus, <I>alius autem: ego Apollo</I> (genitivi casus), per quod denotatur in vobis esse zelus et contentio, <I>nonne homines estis</I>, scilicet carnales et non spirituales, utpote zelum et contentionem habentes pro rebus humanis? Qualis enim homo est, talibus rebus afficitur et per affectum inhaeret, secundum illud Osee IX, 10: <I>facti sunt abominabiles, sicut ea quae dilexerunt</I>. Deinde, cum dicit <I>quid igitur est Apollo?</I> Improbat eorum iudicium, quantum ad hoc quod plus ministris attribuebant quam deberent. Et primo ostendit veritatem; secundo excludit errorem, ibi <I>nemo vos seducat</I>; tertio infert conclusionem intentam, ibi <I>itaque nemo glorietur in hominibus</I>. Circa primum duo facit. Primo ostendit conditionem ministrorum; secundo agit de eorum mercede, ibi <I>unusquisque propriam mercedem</I>. Circa primum tria facit. Primo ponit ministrorum conditionem; secundo ponit similitudinem, ibi <I>ego plantavi, Apollo rigavit</I>; tertio ostendit intentum, ibi <I>itaque neque qui plantat</I>. Circa conditionem autem ministrorum duo tangit. Primo quod non sunt domini, sed ministri, dicens: vos de Paulo et Apollo gloriamini, igitur quaero a vobis: <I>quid est Apollo, et quid Paulus?</I> Id est, cuius dignitatis vel potestatis, ut digne de eis gloriari possitis? Et respondet: <I>ministri eius</I>, scilicet Dei sunt. Quasi dicat: quod agunt in Baptismo et in doctrina, non principaliter agunt sicut domini, sed sicut ministri eius, secundum illud Is. LXI, 6: <I>ministri Dei, dicetur vobis</I>. Posset autem alicui videri magnum esse, ministrum Dei esse, et gloriandum esse in hominibus de ministeriis Dei. Et vere esset, si sine hominibus non pateret accessus ad Deum, sicut illi qui solent gloriari de ministris regis, sine quibus non patet aditus ad regem. Sed hoc hic locum non habet, quia fideles Christi per fidem habent accessum ad Deum, secundum illud Rom. V, 2: <I>per quem accessum habemus</I> ad Deum <I>per fidem et gratiam istam, in qua stamus, et gloriamur in spe gloriae filiorum Dei</I>. Ideo signanter addit <I>cui credidistis</I>, quasi dicat: per fidem iam estis coniuncti Deo, non hominibus. Unde supra II, 5 dictum est: <I>ut fides vestra non sit in sapientia hominum, sed in virtute Dei</I>. Et ideo primo de Deo est vobis gaudendum, quam de hominibus. Contingit autem quod ministri hominum, vel dominorum, vel artificum primo habeant a seipsis aliquam dignitatem, vel virtutem, ex qua idonei ad ministerium fiunt, sed hoc non est de ministris Dei. Et ideo, secundo, ostendit quod tota dignitas et virtus ministrorum est a Deo, dicens <I>et unicuique sicut Deus divisit</I>, quasi dicat: in tantum aliquis, et unusquisque nostrum habet de virtute ministrandi, inquantum ei Deus dedit, unde nec sic nobis est gloriandum. II Cor. c. III, 5 s.: <I>sufficientia nostra a Deo, qui idoneos nos fecit ministros novi testamenti</I>. Deinde, cum dicit <I>ego plantavi</I>, ponit similitudinem ministrorum ex similitudine agricolarum, ubi duplex differentia operationum intelligitur. Una, operationis unius ministri ad operationem alterius. Et quantum ad hoc dicit <I>ego plantavi</I>, id est, in praedicatione ad modum plantantis me habui, quia scilicet primo vobis praedicavi fidem, Is. LI, v. 16: <I>posui verba mea in ore tuo, ut plantes caelos; Apollo rigavit</I>, id est, ad modum rigantis se habuit, qui aquam plantis exhibet ad hoc ut nutriantur et crescant. Et similiter legitur Act. XVIII, 1 s. quod, cum Paulus multos Corinthiorum convertisset, supervenit Apollo, qui multum contulit his qui crediderunt, publice ostendens per Scripturam esse Iesum Christum. Eccli. c. XXIV, 42 dicitur: <I>rigabo hortum meum plantationum</I>. Secunda differentia est operationis ministrorum, qui exterius operantur plantando et rigando, ad operationem Dei, qui interius operatur. Unde subdit <I>sed Deus incrementum dedit</I>, interius scilicet operando. II Cor. IX, 10: <I>augebit incrementa frugum iustitiae vestrae</I>. Sic etiam in rebus corporalibus plantantes et rigantes exterius operantur, sed Deus operatur interius per operationem naturae ad incrementa plantarum. Deinde cum dicit <I>itaque neque qui plantat, neque qui rigat</I>, etc., infert ex praemissis duas conclusiones, quarum prima infertur secundum comparationem ministrorum ad Deum, dicens: ex quo Paulus plantavit, et Apollo rigavit, non sunt nisi ministri Dei, et non habent aliquid nisi a Deo, et non operantur nisi exterius, Deo interius operante. <I>Itaque neque qui plantat est aliquid</I>, scilicet principaliter et magnum de quo sit gloriandum, <I>neque qui rigat, sed qui incrementum dat, Deus</I>. Ipse enim per se est aliquid principale et magnum, de quo est gloriandum. Actio enim non attribuitur instrumento, cui comparatur minister, sed principali agenti. Unde Is. XL, v. 17 dicitur: <I>omnes gentes quasi non sint, sic sunt coram eo</I>. Secundam conclusionem infert pertinentem ad comparationem ministrorum ad invicem, dicens <I>qui plantat autem, et qui rigat</I>, cum sint ministri Dei, et nihil nisi a Deo habentes, et solum exterius operantes, <I>unum sunt</I>, ex conditione naturae et ministerii ratione: quare scilicet non potest unus alteri praeferri, nisi secundum donum Dei, et ita quantum in seipsis est, unum sunt. Et quia, consequenter, in intentione ministrandi Deo unum sunt per concordiam voluntatis, ideo stultum est de his qui unum sunt, dissentire. Ps. CXXXII, 1: <I>ecce quam bonum et quam iucundum habitare fratres in unum</I>. Rom. XII, 5: <I>multi unum corpus sumus in Christo</I>.</P>
<BR>
<DIV CLASS="D">Lectio 2</DIV>
<P TITLE="Super I Cor., cap. 3 l. 2"><A NAME="86242"><SPAN CLASS="ref">[86242] Super I Cor., cap. 3 l. 2 </SPAN></A>Supra apostolus ostendit qualis sit conditio ministrorum, hic agit de remuneratione eorum. Et primo ponit de mercede bonorum ministrorum; secundo agit de punitione malorum, ibi <I>nescitis quia templum Dei estis</I>, et cetera. Circa primum tria facit. Primo promittit ministris mercedem propriam; secundo assignat rationem, ibi <I>Dei enim sumus</I>; tertio agit de diversitate mercedis, ibi <I>secundum gratiam Dei</I>. Dicit ergo primo: dictum est, quod neque qui plantat est aliquid, neque qui rigat, non tamen inutiliter plantat vel rigat, sed <I>unusquisque suam propriam mercedem accipiet, secundum suum laborem</I>. Quamvis enim qui incrementum dat, sit Deus, et ipse solus interius operetur, exterius tamen laborantibus mercedem tribuit, secundum illud Ier. XXXI, 16: <I>quiescat vox tua a ploratu, et oculi tui a lacrymis; quia merces est operi tuo</I>. Quae quidem merces est ipse Deus, secundum illud Gen. XV, 1: <I>ego protector tuus sum, et merces tua multa nimis</I>. Pro qua mercede laborantes mercenarii laudantur, secundum illud Lc. XV, 17: <I>quanti mercenarii in domo patris mei abundant panibus?</I> Alioquin si pro alia mercede in opere Dei aliquis laboret, laudandus non est, secundum illud Io. X, 12: <I>mercenarius autem, cuius non sunt oves propriae, videt lupum venientem, et fugit</I>. Haec autem merces et communis est omnibus, et propria singulorum: communis quidem, quia idem est quod omnes videbunt, et quo omnes fruentur, scilicet Deus, secundum illud Iob XXII, 26: <I>super omnipotentem deliciis afflues, et levabis ad Deum faciem tuam</I>; Is. XXVIII, 5: <I>in illa die erit dominus exercituum corona gloriae et sertum exultationis populo suo</I>. Et ideo Matth. c. XX, 9 s. omnibus laborantibus in vinea datur unus denarius. Propria vero merces erit singulorum: quia unus alio clarius videbit, et plenius fruetur secundum determinatam sibi mensuram. Unde et Dan. XII, 3 illi qui docti sunt, comparantur splendori firmamenti, qui ad iustitiam erudiunt plurimos quasi stellae. Hinc est quod Io. XIV, 2 dicitur: <I>in domo patris mei mansiones multae sunt</I>, propter quod etiam hic dicitur <I>unusquisque propriam mercedem accipiet</I>. Ostendit autem secundum quid attendatur mensura propriae mercedis, cum subdit <I>secundum suum laborem</I>. Unde et in Ps. CXXVII, 2 dicitur: <I>labores manuum tuarum, quia manducabis, beatus es et bene tibi erit</I>. Non tamen propter hoc designatur aequalitas secundum quantitatem laboris ad mercedem, quia, ut dicitur II Cor. IV, 17: <I>quod in praesenti est momentaneum et leve tribulationis nostrae, supra modum in sublimitate aeternum gloriae pondus operabitur in nobis</I>. Sed aequalitatem designat proportionis, ut scilicet ubi est potior labor, ibi sit potior merces. Potest autem intelligi labor esse potior tripliciter. Primo quidem secundum formam charitatis, cui respondet merces essentialis praemii, scilicet fruitionis et visionis divinae. Unde dicitur Io. XIV, 21: <I>qui diligit me, diligetur a patre meo, et ego diligam eum, et manifestabo ei meipsum</I>. Unde qui ex maiori charitate laborat, licet minorem laborem patiatur, plus de praemio essentiali accipiet. Secundo ex specie operis; sicut enim in rebus humanis ille magis praemiatur qui in digniori opere laborat, sicut architector quam artifex manualis, licet minus laboret corporaliter: ita etiam in rebus divinis ille qui in nobiliori opere occupatur, maius praemium accipiet quantum ad aliquam praerogativam praemii accidentalis, licet forte minus corporaliter laboret. Unde aureola datur doctoribus, virginibus et martyribus. Tertio ex quantitate laboris, quod quidem contingit dupliciter. Nam quandoque maior labor maiorem mercedem meretur, praecipue quantum ad remissionem poenae, puta quod diutius ieiunat vel longius peregrinatur, et etiam quantum ad gaudium quod percipiet de maiori labore. Unde Sap. X, 17 dicitur: <I>reddidit</I>, Deus scilicet, <I>iustis mercedem laborum suorum</I>. Quandoque vero est maior labor ex defectu voluntatis. In his enim quae propria voluntate facimus, minorem laborem sentimus. Et talis magnitudo laboris non augebit, sed minuet mercedem. Unde dicitur Is. XL, 31: <I>assument pennas ut aquilae, current et non laborabunt, volabunt et non deficient</I>; et ibi praemittitur: <I>deficient pueri et laborabunt</I>. Deinde, cum dicit <I>Dei enim sumus</I>, assignat rationem eius quod dixerat. Et primo ponit rationem; secundo adhibet similitudinem, ibi <I>Dei agricultura estis</I>. Dicit ergo primo: recte quilibet nostrum mercedem accipiet, <I>Dei enim sumus adiutores</I>, scilicet secundum nostros labores. Contra quod videtur esse quod dicitur Iob c. XXVI, 2: <I>cuius adiutor es, numquid imbecillis?</I> Et Is. XL, 13: <I>quis adiuvit spiritum domini?</I> Dicendum est autem, quod dupliciter aliquis alium adiuvat. Uno modo augendo eius virtutem, et sic nullus potest esse Dei adiutor. Unde et post praemissa verba Iob subditur: <I>et sustentas brachium eius qui non est fortis</I>. Alio modo obsequendo operationi alterius, sicut si minister dicatur domini adiutor, in quantum exequitur opus eius aut ministerium artificis, et hoc modo ministri Dei sunt eius adiutores, secundum illud II Cor. VI, 1: <I>adiuvantes autem exhortamur</I>. Sicut ergo ministri hominum exequentes eorum opera, mercedem ab eis accipiunt secundum suum laborem, ita et minister Dei. Secundo adhibet similitudinem simplicis operis, scilicet agriculturae et aedificationis. Populus quidem fidelis ager est a Deo cultus, in quantum per operationem divinam fructum boni operis Deo acceptum producit, secundum illud Rom. VII, 4: <I>sitis alterius qui ex mortuis resurrexit, ut fructificetis Deo</I>, et Io. XV, 1 dicitur: <I>pater meus agricola est</I>. Et hoc est quod primo dicitur <I>Dei agricultura estis</I>, id est, quasi ager a Deo cultus, et fructum ferens eius opere, et populus fidelis est quasi domus a Deo aedificata, inquantum scilicet Deus in eis habitat, secundum illud Eph. II, 22: <I>et vos coaedificamini in habitaculum Dei</I>. Et ideo secundo dicitur <I>Dei aedificatio estis</I>, id est aedificium a Deo constructum, secundum illud Ps. CXXVI, 1: <I>nisi dominus aedificaverit domum</I>, et cetera. Sic igitur ministri Dei sunt adiutores, inquantum laborant in agricultura et aedificatione fidelis populi. Deinde, cum dicit <I>secundum gratiam Dei</I>, etc., agit de diversitate mercedis, et quia merces distinguitur secundum distinctionem laboris, ut dictum est, ideo primo agit de diversitate laboris; secundo de diversitate mercedis, ibi <I>si quis superaedificat</I>. Circa primum duo facit. Primo ponit distinctionem laborum; secundo subiungit admonitionem, ibi <I>unusquisque autem videat</I>, et cetera. Circa primum duo facit. Primo, relicta similitudine agriculturae quam supra prosecutus fuerat, sub similitudine aedificationis suum proprium laborem describit, dicens <I>secundum gratiam Dei quae data est mihi, ut sapiens architectus fundamentum posui</I>. Ubi considerandum est quod architectus dicitur principalis artifex, et maxime aedificii, ad quem pertinet comprehendere summam dispositionem totius operis, quae perficitur per operationem manualium artificum. Et ideo dicitur sapiens in aedificio, quia simpliciter sapiens est qui summam causam cognoscit, scilicet Deum, et alios secundum Deum ordinat. Ita sapiens in aedificio dicitur qui principalem causam aedificii, scilicet finem, considerat, et ordinat inferioribus artificibus quid sit propter finem agendum. Manifestum est autem quod tota structura aedificii ex fundamento dependet, et ideo ad sapientem architectum pertinet idoneum fundamentum collocare. Ipse autem Paulus fundamentum spiritualis aedificii collocavit Corinthiis, unde supra dixit: <I>ego plantavi</I>. Sicut enim se habet fundamentum in aedificio, sic plantatio in plantis. Per utrumque enim significatur spiritualiter prima praedicatio fidei. Unde et ipse dicit Rom. XV, 20: <I>sic autem praedicavi Evangelium, non ubi nominatus est Christus, ne super alienum fundamentum aedificarem</I>, et ideo se comparat sapienti architecto. Hoc autem non suae virtuti attribuit, sed gratiae Dei. Et hoc est quod dicit <I>secundum gratiam Dei quae data est mihi</I>, qui scilicet me aptum et idoneum ad hoc ministerium fecit. Infra XV, 10: <I>abundantius omnibus laboravi, non autem ego, sed gratia Dei mecum</I>. Secundo describit laborem aliorum, dicens <I>alius autem</I>, id est, quicumque inter vos laborat, <I>superaedificat</I>, fundamento a me posito. Quod quidem potest ad duo referri. Uno quidem modo inquantum aliquis superaedificat fidei in seipso fundatae profectum charitatis et bonorum operum. I Petr. II, 5: <I>et ipsi tamquam lapides vivi superaedificamini</I>. Alio modo ad doctrinam, per quam quis fundatam fidem in aliis perfectius manifestat. Unde Ier. I, 10 dicitur: <I>ut aedifices et plantes</I>. Et secundum hoc idem significat haec superaedificatio, quod supra rigatio. Deinde, cum dicit <I>unusquisque autem</I>, etc., subiungit monitionem, dicens: dictum est quod ad alios pertinet superaedificare, <I>unusquisque autem videat</I>, id est, diligenter attendat, <I>quomodo superaedificet</I>, id est, qualem doctrinam fidei fundatam in aliis superaddat, vel qualia opera fidei in se fundatae habeat. Prov. IV, 25: <I>oculi tui videant recta, et palpebrae tuae praecedant gressus tuos</I>. Secundo respondet tacite quaestioni, quare scilicet admoneat alios de superaedificatione et non de fundatione, vel potius assignat rationem quare dixerit quod ad alios pertinet superaedificare, dicens <I>fundamentum aliud nemo potest ponere, praeter id quod positum est</I>, scilicet a me, <I>quod est Iesus Christus</I>, qui habitat in cordibus vestris per fidem, ut dicitur Eph. III, 17. Et de fundamento dicitur Is. XXVIII, 16: <I>ecce ego mittam in fundamentis Sion lapidem angularem, probatum, pretiosum</I>, id est, in fundamento fundatum. Sed contra videtur esse quod dicitur Apoc. XXI, 14: <I>murus civitatis habens fundamenta duodecim, et in ipsis duodecim nomina apostolorum</I>. Non ergo solus Christus est fundamentum. Dicendum est autem, quod duplex est fundamentum. Unum quidem quod per se habet soliditatem, sicut rupes aliqua supra quam aedificium construitur, et huic fundamento Christus comparatur. Ipse enim est petra de qua dicitur Matth. VII, 25: <I>fundata enim erat supra firmam petram</I>. Aliud est fundamentum, quod habet soliditatem non ex se, sed ex alio solido subiecto, sicut lapides qui primo supponuntur petrae solidae. Et hoc modo dicuntur apostoli esse fundamentum Ecclesiae, quia ipsi primo superaedificati sunt Christo per fidem et charitatem. Unde dicitur Eph. II, 20: <I>superaedificati supra fundamentum apostolorum</I>. Deinde cum dicit <I>si quis superaedificat</I>, etc., agit de mercedis differentia quantum ad hoc, quod quidam eam accipiunt sine detrimento, quidam cum detrimento. Et circa hoc tria facit. Primo docet quod diversitas operationum manifestatur ex retributione; secundo ostendit quando manifestatur, ibi <I>dies enim domini</I>; tertio ostendit quomodo manifestatur, ibi <I>si cuius opus</I>, et cetera. Circa primum considerandum est quod apostolus intendens ostendere diversitatem superaedificationis, sex ponit, videlicet tria contra tria. Ex una quidem parte aurum, argentum, et lapides pretiosos; et ex alia parte lignum, foenum et stipulam, quorum tria, scilicet aurum, argentum, et lapides pretiosi habent quamdam inclytam claritatem simul et inconsumptibilitatem et pretiositatem. Alia vero tria obscura sunt, et facile ab igne consumuntur, et vilia sunt. Unde per aurum, argentum et lapides pretiosos intelligitur aliquid praeclarum et stabile; per lignum vero, foenum et stipulam aliquid materiale et transitorium. Dictum est autem supra quod superaedificatio potest intelligi, et quantum ad opera quae unusquisque superaedificat fidei fundamento, et quantum ad doctrinam quam aliquis doctor vel praedicator superaedificat in fundamento fidei ab apostolis fundatae. Unde ista diversitas quam hic apostolus tangit, ad utramque superaedificationem referri potest. Quidam ergo referentes haec ad superaedificationem operum, dixerunt quod per aurum, et argentum, et lapides pretiosos intelliguntur bona, quae quis fidei superaddit. Sed per lignum, foenum, et stipulam debent intelligi peccata mortalia quae quis facit post fidem susceptam. Sed ista expositio penitus stare non potest. Primo quidem quia peccata mortalia sunt opera mortua, secundum illud Hebr. IX, 14: <I>mundabit conscientias nostras ab operibus mortuis</I>. In hoc autem aedificio nihil aedificatur nisi vivum, secundum illud I Petr. II, v. 5: <I>et ipsi tamquam lapides vivi superaedificamini</I>. Unde qui cum fide habet peccata mortalia, non superaedificat, sed magis destruit vel violat, contra quem dicitur infra: <I>si quis templum Dei violaverit, disperdet illum Deus</I>. Secundo, quia peccata mortalia magis comparantur ferro, vel plumbo, vel lapidi, tum propter gravitatem, tum quia etiam non renovantur per ignem, sed semper in eo manent in quo sunt: peccata vero venialia comparantur ligno, foeno et stipulae, tum propter levitatem, tum etiam quia ab eis aliquis de facili expurgatur per ignem. Tertio, quia secundum hanc expositionem videtur sequi, quod ille qui moritur in peccato mortali, dummodo fidem retineat, finaliter salutem consequatur, licet primo aliquas poenas sustineat. Sic enim sequitur: <I>si cuius opus arserit, detrimentum patietur, ipse autem salvus erit, sic tamen quasi per ignem</I>. Quod quidem contrariatur manifeste sententiae apostoli qua dicitur infra VI, 9 s.: <I>neque fornicarii, neque idolis servientes</I>, etc. <I>regnum Dei possidebunt</I>; et Gal. V, 21: <I>qui talia agunt, regnum Dei non possidebunt</I>. Non est autem alicui salus nisi in regno Dei. Nam qui ab eo excluduntur, mittuntur in ignem aeternum, ut dicitur Matth. XXV, 41. Quarto quia fides non potest dici fundamentum, nisi quia per eam Christus habitat in nobis, cum supra dictum sit quod fundamentum est ipse Christus Iesus. Non enim habitat Christus in nobis per fidem informem, alioquin habitaret in Daemonibus, de quibus scriptum est Iac. II, 19: <I>et Daemones credunt et contremiscunt</I>. Unde quod dicitur Eph. III, 17, habitare Christum per fidem in cordibus nostris, oportet intelligi de fide per charitatem formata, cum scriptum sit I Io. IV, 16: <I>qui manet in charitate in Deo manet, et Deus in eo</I>. Haec est fides quae per dilectionem operatur, ut dicitur infra XIII, 4: <I>charitas non agit perperam</I>. Unde manifestum est quod illi qui operantur peccata mortalia, non habent fidem formatam, et ita non habent fundamentum. Oportet ergo intelligere quod tam ille qui superaedificat fundamento aurum, argentum, lapides pretiosos, quam etiam ille qui superaedificat lignum, foenum, stipulam, vitet peccata mortalia. Ad horum ergo distinctionem intelligendum est, quod actus humani ex obiectis speciem habent. Duplex est autem obiectum humani actus, scilicet res spiritualis et res corporalis, quae quidem obiecta differunt tripliciter. Primo quidem quantum ad hoc quod res spirituales sunt perpetuae, res autem corporales sunt transitoriae. Unde II Cor. IV, 18: <I>quae videntur, temporalia sunt; quae autem non videntur, aeterna</I>. Secundo, quantum ad hoc quod res spirituales in seipsis claritatem habent, secundum illud Sap. VI, 13: <I>clara est et quae numquam marcescit sapientia</I>. Res corporales obscuritatem habent ex materia. Unde dicitur Sap. II, 5: <I>umbrae transitus est tempus nostrum</I>. Tertio, quantum ad hoc quod res spirituales sunt pretiosiores et nobiliores rebus corporalibus; unde Prov. III, 15 dicitur de sapientia: <I>pretiosior est cunctis opibus</I>; et Sap. VII, 9: <I>omne aurum in comparationem illius, arena est exigua, et tamquam lutum aestimabitur argentum in conspectu illius</I>. Et ideo opera quibus homo innititur rebus spiritualibus et divinis comparantur auro, argento et lapidi pretioso, quae sunt solida, clara et pretiosa. Ita tamen quod per aurum designentur ea quibus homo tendit in ipsum Deum per contemplationem et amorem; unde dicitur Cant. V, 11: <I>caput eius aurum optimum</I>. Caput enim Christi est Deus, ut dicitur I Cor. XI, 3. De quo auro dicitur Apoc. III, 18: <I>suadeo tibi emere a me aurum ignitum</I>, id est sapientiam cum charitate. Per argentum significantur actus, quibus homo adhaeret spiritualibus credendis, et amandis, et contemplandis; unde in Glossa refertur argentum ad dilectionem proximi, propter quod et in Psalmo LXVII, 14 pennae columbae describuntur deargentatae, cuius superior pars, id est, posteriora describuntur esse in pallore auri. Sed per lapides pretiosos designantur opera diversarum virtutum, quibus anima humana ornatur; unde dicitur Eccli. l, 10: <I>quasi vas auri solidum ornatum omni lapide pretioso</I>. Vel etiam mandata legis Dei, secundum illud Ps. CXVIII, 127: <I>dilexi mandata tua super aurum et topazion</I>. Opera vero humana quibus homo intendit rebus corporalibus procurandis, comparantur stipulae, quae vilia sunt, namque fulgent et facile comburuntur; habent tamen quosdam gradus, prout quaedam sunt aliis stabiliora, quaedam vero facilius consumptibilia; nam ipsi homines inter creaturas carnales et digniores sunt, et per successionem conservantur. Unde comparantur lignis, secundum illud Iudic. IX, 8: <I>ierunt ligna sylvarum ut eligerent super se regem</I>. Caro autem hominis facilius corrumpitur per infirmitatem et mortem; unde comparatur foeno, secundum illud Is. XL, 6: <I>omnis caro foenum</I>. Ea vero quae pertinent ad gloriam huius mundi facillime transeunt, unde stipulae comparantur; unde in Ps. LXXXII, 14 sequitur: <I>pone illos ut rotam et ut stipulam ante faciem venti</I>. Sic ergo superaedificare aurum, et argentum et lapides pretiosos, est superaedificare fidei fundamento ea quae pertinent ad contemplationem sapientiae divinorum, et amorem Dei, et devotionem sanctorum, et obsequium proximorum, et ad exercitium virtutum. Superaedificare vero lignum, foenum et stipulam, est superaddere fidei fundamento ea quae pertinent ad dispositionem humanarum rerum, et ad curam carnis, et ad exteriorem gloriam. Sciendum tamen quod contingit aliquem hominem id intendere tripliciter. Uno modo ita quod in his finem constituat; et cum hoc sit peccatum mortale, per hoc homo non superaedificat sed, everso fundamento, aliud fundamentum collocat. Nam finis est fundamentum in rebus appetibilibus quae quaeruntur propter finem. Alio modo aliquis intendit uti praedictis rebus totaliter ordinans eas in Dei gloriam; et quia opera specificantur ex fine intento, hoc iam non erit aedificare lignum, foenum et stipulam, sed aurum, argentum et lapides pretiosos. Tertio modo aliquis licet in his finem non constituat, nec vellet propter ista contra Deum facere, afficitur tamen istis magis quam deberet, ita quod per haec retardatur ab his quae Dei sunt, quod est peccare venialiter: et hoc proprie est superaedificare lignum, foenum, stipulam, non quia ipsa superaedificentur proprie loquendo, sed quia opera ad temporalium curam pertinentia habent venialia adiuncta propter vehementiorem affectum ad ipsa, quae quidem affectio, secundum quod magis et minus inhaeret, ligno, foeno et stipulae comparatur. Et dupliciter potest distingui. Uno modo secundum permanentiam rerum spiritualium, ut prius dictum est, alio modo secundum vehementiam adhaesionis. Sciendum tamen quod et illi qui spiritualibus rebus intendunt, non omnino possunt absolvi a cura rerum temporalium, nec etiam qui in charitate rebus temporalibus intendunt, sunt omnino a rebus spiritualibus vacui, sed studio diversificantur. Nam quidam studium vitae suae ordinant ad spiritualia, temporalibus vero non intendunt, nisi inquantum requirit necessitas corporalis vitae. Quidam vero studium vitae suae applicant ad temporalia procuranda, utuntur tamen spiritualibus rebus ad directionem vitae suae. Primi igitur superaedificant aurum, argentum et lapides pretiosos; secundi vero superaedificant foenum, lignum et stipulam. Ex quo patet, quod illi qui superaedificant aurum, argentum et lapides pretiosos, habent aliquid de peccatis venialibus, sed non in quantitate notabili, propter hoc quod modicum attingunt de cura temporalium rerum. Illi etiam qui superaedificant lignum, foenum, stipulam, habent aliquid stabile, pretiosum et praeclarum, sed in minori quantitate, scilicet inquantum diriguntur per bona spiritualia. Potest autem et haec diversitas referri ad superaedificationem doctrinae. Nam illi qui fidei ab apostolis fundatae per suam doctrinam superaedificant solidam veritatem et claram, sive manifestam, et ad ornamentum Ecclesiae pertinentem, superaedificant aurum, argentum, lapides pretiosos. Unde Prov. X, 20: <I>argentum electum labia iusti</I>. Illi vero qui fidei ab apostolis fundatae superaddunt in doctrina sua aliqua inutilia, et quae non sunt manifesta, nec veritatis ratione firmantur, sed sunt vana et inania, superaedificant lignum, foenum, stipulam. Unde dicitur Ier. XXIII, 28: <I>qui habet somnium, narret somnium, et qui habet sermonem meum, loquatur sermonem meum vere. Quid paleis ad triticum?</I> Qui vero falsitatem doceret, non superaedificaret, sed magis subverteret fundamentum. Dicit ergo <I>si quis superaedificat</I>, vel operando, vel docendo, <I>super fundamentum hoc</I>, id est, super fidem formatam in corde, vel super fidem fundatam ab apostolis et praedicatam, <I>aurum, argentum aut lapides pretiosos</I>, id est spiritualia opera vel praeclaram doctrinam, <I>vel lignum, foenum, stipulam</I>, id est corporalia opera, vel frivolam doctrinam, <I>uniuscuiusque opus manifestum erit</I>, scilicet in divino iudicio, <I>quale sit</I>. Non enim latet per humanam ignorantiam. Nam quidam videntur superaedificare aurum, argentum, lapidem pretiosum, qui tamen superaedificant lignum, foenum, stipulam, in rebus spiritualibus corporalia meditantes, puta lucrum vel favorem humanum; quidam vero videntur superaedificare lignum, foenum, stipulam, qui tamen aedificant aurum, argentum et lapidem pretiosum, quia in administratione temporalium nihil nisi spiritualia cogitant. Unde et Sophon. I, 12 dicitur: <I>scrutabor Ierusalem in lucernis</I>, et Lc. XII, v. 2: <I>nihil opertum quod non reveletur</I>. Deinde, cum dicit <I>dies enim domini</I>, ostendit quando haec manifestatur. Et primo ponit tempus manifestationis, cum dicit <I>dies enim domini declarabit</I>. Circa quod sciendum est quod tunc dicitur esse tempus et dies alicuius rei, quando est in optimo statu et maximo sui posse. Unde Eccle. III, 1 dicitur: <I>omnia tempus habent</I>. Quando ergo homo suam voluntatem implet, etiam contra Deum, tunc est dies hominis. Unde dicitur Ier. XVII, 16: <I>diem hominis non desideravi, tu scis</I>. Dies vero domini dicitur quando voluntas domini completur de hominibus, qui per eius iustitiam vel praemiabuntur vel damnabuntur, secundum illud Ps. LXXIV, 3: <I>cum accepero tempus, ego iustitias iudicabo</I>. Unde secundum triplex Dei iudicium tripliciter potest intelligi dies domini. Erit nempe quoddam iudicium generale omnium, secundum illud Matth. XII, v. 41: <I>viri Ninivitae surgent in iudicio</I>. Et secundum hoc dies domini dicitur novissimus dies iudicii, de quo II Thess. II, 2: <I>non terreamini quasi instet dies domini</I>. Et secundum hoc intelligitur <I>dies domini declarabit</I>, quia in die iudicii manifestabitur differentia humanorum meritorum. Rom. II, 16: <I>in die quando iudicabit dominus occulta hominum</I>. Aliud autem est particulare iudicium quod fit de unoquoque in morte ipsius, de quo habetur Lc. XVI, 23: <I>mortuus est dives, et sepultus est in Inferno, mortuus est autem mendicus, et portatus est ab Angelis in sinum Abrahae</I>. Et secundum hoc dies domini potest intelligi dies mortis, secundum illud I Thess. V, 2: <I>dies domini sicut fur in nocte veniet</I>. Sic ergo <I>dies domini declarabit</I>, quia in morte uniuscuiusque eius merita patent. Unde dicitur Prov. XI, 7: <I>mortuo homine impio, nulla erit ultra spes</I>; et eiusdem XIV, v. 32: <I>sperat autem iustus in morte sua</I>. Tertium autem est iudicium in hac vita, inquantum Deus per tribulationes huius vitae interdum homines probat. Unde dicitur infra XI, 32: <I>cum iudicamur, a domino corripimur, ut non cum hoc mundo damnemur</I>. Et secundum hoc dicitur dies domini, dies temporalis tribulationis, de quo dicitur Sophon. I, 14: <I>vox diei domini amara, tribulabitur ibi fortis. Dies</I> ergo <I>domini declarabit</I>, quia in tempore tribulationis affectus hominis probatur. Eccli. XXVII, 6: <I>vasa figuli probat fornax, et homines iustos tentatio tribulationis</I>. Secundo ostendit per quod fiet ista declaratio, quia per ignem, unde sequitur <I>quia in igne revelabitur</I>, scilicet dies domini. Nam dies iudicii revelabitur in igne, qui praecedet faciem iudicis, exurens faciem mundi, et involvens reprobos, et iustos purgans: de quo dicitur in Ps. XCVI, 3: <I>ignis ante ipsum praecedet, et inflammabit in circuitu inimicos eius</I>. Dies autem domini, qui est dies mortis, revelabitur in igne Purgatorii, per quem purgabitur si quid in elementis invenietur purgandum, de quo potest intelligi quod dicitur Iob XXIII, 10: <I>probabit me quasi aurum quod per ignem transit</I>. Dies vero qui est dies tribulationis divino iudicio permissae, revelabitur in igne tribulationis, de quo dicitur Eccli. II, 5: <I>in igne probatur aurum et argentum, homines vero acceptabiles in camino tribulationis</I>. Tertio ponit effectum manifestationis, cum subdit <I>et uniuscuiusque opus quale sit, ignis probabit</I>, quia scilicet per quemlibet ignium praedictorum probantur merita hominis vel demerita: unde in Ps. XVI, 3 dicitur: <I>igne me examinasti, et non est inventa in me iniquitas</I>. In his tribus quae hic apostolus ponit, primum est conclusio duorum sequentium. Si enim dies domini revelatur in igne, et ignis probat quale sit uniuscuiusque opus, consequens est quod dies domini declaret differentiam operum humanorum. Deinde cum dicit <I>si cuius opus</I>, ostendit modum praedictae manifestationis. Et primo quantum ad bona opera, cum dicit <I>si cuius</I>, id est, alicuius <I>opus</I>, quod ipse superaedificavit, <I>manserit</I>, scilicet in igne, ille, scilicet qui superaedificavit, <I>mercedem accipiet</I>. Ier. XXXI, 16: <I>est merces operi tuo</I>. Et Is. XL, 10: <I>ecce merces eius cum eo</I>. Dicitur autem aliquod opus in igne permanere illaesum dupliciter. Uno modo ex parte ipsius operantis, quia scilicet ille qui hoc facit opus, scilicet bonae doctrinae, vel quodcumque bonorum operum, propter huiusmodi opus non punitur, inquantum scilicet nec torquebitur igne Purgatorii, nec igne qui praecedit faciem iudicis, nec etiam aestuat igne tribulationis. Qui enim non immoderate temporalia dilexit, consequens est quod non nimis doleat de eorum amissione. Dolor enim causatur ex amore rei quae amittitur. Unde superfluus amor superfluum generat dolorem. Alio modo potest intelligi ex parte ipsius operis: quolibet enim praedictorum iudiciorum superveniente homini, permanet et opus bonae doctrinae, vel quodcumque aliud bonum opus. Nam igne tribulationis superveniente, non cessat homo neque a vera doctrina, neque a bono opere virtutis; utrumque autem horum permanet homini quantum ad meritum et in igne Purgatorii et in igne qui praecedit faciem iudicis. Secundo ostendit diem quantum ad mala opera, dicens <I>si cuius</I>, id est, alicuius, <I>opus arserit</I>, scilicet per aliquem ignium praedictorum, <I>detrimentum patietur</I>, scilicet qui hoc operatus est, non tamen usque ad damnationem. Unde subdit: <I>ipse autem salvus erit</I>, scilicet salute aeterna, secundum illud Is. XLV, 17: <I>salvatus est Israel in domino salute aeterna. Sic tamen quasi per ignem</I>, quem scilicet prius sustinuit, vel in hac vita, vel in fine huius vitae, vel in fine mundi. Unde dicitur in Ps. LXV, 12: <I>transivimus per ignem et aquam, et eduxisti nos in refrigerium</I>. Et Is. XLIII, 2 s.: <I>cum transieris per ignem, non combureris, et flamma non comburet te, quia ego dominus Deus salvator tuus</I>. Dicitur autem opus alicuius ardere dupliciter. Uno modo ex parte operantis, inquantum scilicet aliquis affligitur igne tribulationis propter immoderatum affectum quo superflue terrena diligit, et punitur igne Purgatorii, vel igne qui praecedet faciem iudicis propter peccata venialia, quae circa curam temporalium commisit, sive etiam per frivola et vana quae docuit. Alio modo ardet opus in igne ex parte ipsius operis, quia scilicet tribulatione superveniente, homo non potest vacare nec doctrinae vanae, nec terrenis operibus, secundum illud Ps. CXLV, 4: <I>in illa die peribunt omnes cogitationes eorum</I>. Nec etiam igne Purgatorii vel praecedente faciem iudicis remanebit ei aliquid praedictorum vel ad remedium vel ad meritum. Et similiter dupliciter patitur detrimentum, vel inquantum ipse punitur, vel inquantum perdit id quod fecit, et quantum ad hoc dicitur Eccli. XIV, 20 s.: <I>omne opus corruptibile in fine deficiet, et qui operatur illud ibit cum illo, et omne opus electum in fine iustificabitur, et qui operatur illud honorificabitur in illo</I>. Quorum primum pertinet ad eum qui superaedificat lignum, foenum et stipulam, quod est opus in igne ardens; secundum autem pertinet ad eum qui superaedificat aurum, argentum et lapides pretiosos, quod est opus manens in igne absque detrimento.</P>
<BR>
<DIV CLASS="D">Lectio 3</DIV>
<P TITLE="Super I Cor., cap. 3 l. 3"><A NAME="86243"><SPAN CLASS="ref">[86243] Super I Cor., cap. 3 l. 3 </SPAN></A>Supra ostendit apostolus, quae sit merces bene laborantium, hic agit de poena male laborantium sive destruentium. Et circa hoc duo facit. Primo demonstrat poenam; secundo excludit errorem contrarium, ibi <I>nemo vos seducat</I>. Ostendit autem poenam operantium ad destructionem, prosequens similitudinem aedificii spiritualis, et circa hoc tria facit. Primo ostendit dignitatem spiritualis aedificii; secundo determinat poenam destruentium, ibi <I>si quis</I>; tertio assignat rationem poenae, ibi <I>templum enim Dei</I>, et cetera. Dicit ergo primo: dictum est quod ille qui superaedificat, mercedem salutis accipiet, vel sine detrimento vel cum detrimento; sed ut possitis agnoscere, quae sit poena male in vobis laborantium, oportet vos vestram dignitatem agnoscere; quam primo ponit, dicens: an vos <I>nescitis quia</I>, vos fideles Christi, <I>estis templum Dei?</I> Eph. c. II, 21 s.: <I>in quo omnis aedificatio constructa crescit in templum sanctum in domino, in quo et vos coaedificamini in habitaculum Dei</I>. Secundo probat quod fideles sint templum Dei. Est enim de ratione templi quod sit habitaculum Dei, secundum illud Ps. X, 5: <I>Deus in templo sancto suo</I>. Unde omne illud in quo Deus habitat, potest dici templum. Habitat autem Deus principaliter in seipso, quia ipse solus se comprehendit. Unde et ipse Deus templum Dei dicitur Apoc. XXI, 22: <I>dominus Deus omnipotens templum illius est</I>. Habitat etiam Deus in domo sacrata per spiritualem cultum, qui in ea sibi exhibetur; et ideo domus sacrata dicitur templum, secundum illud Ps. V, 8: <I>adorabo ad templum sanctum tuum</I>, et cetera. Habitat etiam Deus in hominibus per fidem, quae per dilectionem operatur, secundum illud Eph. III, 17: <I>habitare Christum per fidem in cordibus vestris</I>. Unde et ad probandum quod fideles sint templum Dei, subiungit quod inhabitantur a Deo, cum dicit <I>et spiritus Dei habitat in vobis</I>. Et Rom. VIII, 11 dictum est: <I>spiritus, qui suscitavit Iesum Christum habitabit in vobis</I>. Ez. XXXVI, 27: <I>spiritum meum ponam in medio vestri</I>. Ex quo patet quod spiritus sanctus est Deus, per cuius inhabitationem fideles dicuntur templum Dei. Sola enim inhabitatio Dei templum Dei facit, ut dictum est. Est autem considerandum quod Deus est in omnibus creaturis, in quibus est per essentiam, potentiam et praesentiam, implens omnia bonitatibus suis, secundum illud Ier. XXIII, 24: <I>caelum et terram ego impleo</I>. Sed spiritualiter dicitur Deus inhabitare tamquam in familiari domo in sanctis, quorum mens capax est Dei per cognitionem et amorem, etiam si ipsi in actu non cognoscant et diligant, dummodo habeant per gratiam habitum fidei et charitatis, sicut patet de pueris baptizatis. Et cognitio sine dilectione non sufficit ad inhabitationem Dei, secundum illud I Io. IV, 16: <I>qui manet in charitate, in Deo manet, et Deus in eo</I>. Inde est quod multi cognoscunt Deum, vel per naturalem cognitionem, vel per fidem informem, quos tamen non inhabitat spiritus Dei. Deinde cum dicit <I>si quis autem templum</I>, etc., subiungit poenam male operantium secundum convenientiam praedictorum, dicens <I>si quis autem</I>, et cetera. Violatur autem templum Dei dupliciter. Uno modo per falsam doctrinam, quae non superaedificatur fundamento, sed magis subruit fundamentum et destruit aedificium. Unde dicitur Ez. XIII, 19 de falsis prophetis: <I>violabant me ac populum meum propter pugillum hordei et fragmentum panis</I>. Alio modo violat aliquis templum Dei per peccatum mortale, per quod aliquis vel seipsum corrumpit vel alium, opere vel exemplo. Unde dicitur Malac. II, 11: <I>contaminavit Iudas sanctificationem domini quam dilexit</I>. Sic autem dignum est, ut disperdatur ille a Deo per damnationem aeternam qui violat spirituale templum Dei, vel qualitercumque polluit. Unde dicitur Malac. II, 12: <I>disperdet dominus virum qui fecerit hoc, magistrum et discipulum</I>. Et in Ps. XI, 4: <I>disperdet dominus universa labia dolosa</I>, et cetera. Deinde cum dicit <I>templum Dei</I>, etc., assignat rationem eius quod dixerat de sanctitate templi. Qui enim aliquam rem sacram violat, sacrilegium committit, unde dignum est ut disperdatur. <I>Templum enim Dei sanctum est quod estis vos</I>, sicut supra dictum est, et in Ps. LXIV, 5 dicitur: <I>sanctum est templum tuum, mirabile in aequitate</I>; et alibi <I>domum tuam, domine, decet sanctitudo</I>. Et quidem in materiali templo est quaedam sacramentalis sanctitas, prout templum divino cultui dedicatur, sed in fidelibus Christi est sanctitas gratiae, quam consecuti sunt per Baptismum, secundum illud infra IV, 11: <I>abluti estis, sanctificati estis</I>. Deinde cum dicit <I>nemo vos seducat</I>, excludit errorem contrarium. Et primo monet fideles ut sibi caveant a seductione errorum; secundo docet modum cavendi, ibi <I>si quis inter vos</I>; tertio assignat rationem, ibi <I>sapientia enim huius mundi</I>, et cetera. Circa primum sciendum quod quidam dixerunt quod Deus neque punit, neque remunerat hominum facta; ex quorum persona dicitur Sophon. I, 12: <I>qui dicunt in cordibus suis: non faciet bene dominus, et non faciet male</I>. Et Thren. III, 37 s.: <I>quis est iste qui dixit, ut fieret, domino non iubente? Ex ore altissimi non egredietur bonum neque malum</I>. Ad hunc ergo errorem excludendum dicit <I>nemo vos seducat</I>, asserens scilicet quod ille qui templum Dei violat, non disperdatur a Deo, sicut Eph. V, 6 dicitur: <I>nemo vos seducat inanibus verbis, propter hoc enim venit ira Dei in filios diffidentiae</I>. Deinde cum dicit <I>si quis inter vos</I>, etc., docet modum cavendi huiusmodi seductionem. Ubi sciendum est quod quidam dixerunt Deum non punire peccata hominum, innitentes rationibus humanae sapientiae, puta quod Deus non cognoscat singularia, quae fiunt hic, ex quorum persona dicitur Iob XXII, v. 14: <I>circa cardines caeli perambulat, nec nostra considerat</I>. Ad hoc ergo vitandum dicit <I>si quis inter vos videtur esse sapiens in hoc saeculo</I>, id est, sapientia saeculari, quae in eo quod contrariatur veritati fidei, non est sapientia, licet videatur esse, <I>stultus fiat</I>, abiiciendo istam sapientiam apparentem, <I>ut sit sapiens</I>, scilicet secundum sapientiam divinam, quae est vera sapientia. Et hoc etiam observandum est non solum in his in quibus saecularis sapientia contrariatur veritati fidei, sed etiam in omnibus in quibus contrariatur honestati morum. Unde Prov. XXX, 1 dicitur: <I>Deo secum morante confortatus est</I>, et cetera. Deinde cum dicit <I>sapientia huius mundi</I>, etc., assignat rationem eius quod dixerat. Et primo ponit rationem. Videbatur enim ineptam monitionem fecisse, ut aliquis fieret stultus, et vere inepta esset si stultitia illa, de qua loquebatur, esset per abnegationem verae sapientiae, sed non est ita. <I>Sapientia enim huius mundi stultitia est apud Deum</I>. Dicitur autem sapientia huius mundi, quae principaliter mundo innititur. Nam illa, quae per res huius mundi ad Deum attingit, non est sapientia mundi, sed sapientia Dei, secundum illud Rom. I, 19 s.: <I>Deus enim illis revelavit. Invisibilia enim ipsius a creatura mundi per ea quae facta sunt, intellecta conspiciuntur</I>. Sapientia ergo mundi, quae sic rebus intendit, ut ad divinam veritatem non pertingat, <I>stultitia est apud Deum</I>, id est, stultitia reputatur secundum divinum iudicium. Is. XIX, 11: <I>stulti principes Thaneos, sapientes consiliarii Pharaonis dederunt consilium insipiens</I>. Secundo probat quod dixerat per duas auctoritates, quarum prima scribitur Iob V, 13. Unde dicit <I>scriptum est: comprehendam sapientes in astutia eorum</I>. Comprehendit autem sapientes dominus in astutia eorum, quia per hoc ipsum quod astute cogitant contra Deum, impedit Deus eorum conatum, et implet suum propositum; sicut per malitiam fratrum Ioseph volentium impedire eius principatum, impletum est per divinam ordinationem, quod Ioseph in Aegypto venditus principaretur. Unde et ante praemissa verba dicit Iob: <I>qui dissipat cogitationes eorum</I>, scilicet malignorum, <I>ne possint implere manus eorum, quod coeperant</I>; quia, ut dicitur Prov. XXI, 30, <I>non est sapientia, non est scientia, non est consilium contra dominum</I>. Secunda auctoritas sumitur ex Ps., unde dicit <I>et iterum scriptum est: dominus novit cogitationes sapientium</I>, id est, secundum sapientiam mundi, <I>quoniam vanae sunt</I>; quia scilicet non pertingunt ad finem cognitionis humanae, quae est cognitio veritatis divinae. Unde dicitur Sap. XIII, v. 1: <I>vani sunt homines, in quibus non subest sapientia Dei</I>. Deinde cum dicit <I>itaque nemo glorietur in hominibus</I>, infert conclusionem principaliter intentam, scilicet quod non debeant gloriari de ministris Dei. Et primo concludit propositum ex praedictis dicens <I>itaque</I>, ex quo ministri nihil sunt, sed laborant pro mercede, <I>nemo glorietur in hominibus</I>; sicut et in Ps. CXLV, 2 s. dicitur: <I>nolite confidere in principibus, neque in filiis hominum, in quibus non est salus</I>. Et Ier. XVII, 5: <I>maledictus vir qui confidit in homine</I>, et cetera. Secundo rationem assignat ex dignitate fidelium Christi, assignans ordinem fidelium in rebus. Et primo ponit ordinem rerum ad fideles Christi, dicens <I>omnia vestra sunt</I>, quasi dicat: sicut homo non gloriatur de rebus sibi subiectis, ita et vos gloriari non debetis de rebus huius mundi, quae omnia sunt vobis data a Deo, secundum illud Ps. VIII, 8: <I>omnia subiecisti sub pedibus eius</I>. Exponit autem, quae <I>omnia</I>, inter quae primo ponit ministros Christi, qui sunt divinitus ordinati ad ministerium fidelium, secundum illud II Cor. IV, 5: <I>nos autem servos vestros per Iesum</I>. Et hoc est, quod dicit <I>sive Paulus</I>, qui plantavit, <I>sive Apollo</I>, qui rigavit, <I>sive Cephas</I>, id est, Petrus, qui est universalis pastor ovium Christi, ut dicitur Io. ult. Post haec ponit res exteriores, cum dicit <I>sive mundus</I>, qui est continentia omnium creaturarum, qui quidem est fidelium Christi, eo quod homo per res huius mundi iuvatur, vel quantum ad necessitatem corporalem, vel quantum ad cognitionem Dei, secundum illud Sap. XIII, 5: <I>a magnitudine speciei et creaturae</I>, et cetera. Consequenter ponit ea quae pertinent ad ipsam hominis dispositionem, dicens <I>sive vita, sive mors</I>, quia scilicet fidelibus Christi et vita est utilis in qua merentur, et mors per quam ad praemia perveniunt, secundum illud Rom. XIV, 8: <I>sive vivimus, sive morimur</I>, et cetera. Et Phil. I, 21: <I>mihi vivere Christus est, et mori lucrum</I>. Ad haec autem duo reducuntur omnia bona vel mala huius mundi, quia per bona conservatur vita, per mala pervenitur ad mortem. Ultimo ponit quae pertinent ad statum hominis praesentem vel futurum, dicens <I>sive praesentia</I>, id est, res huius vitae, quibus iuvamur ad merendum; <I>sive futura</I>, quae nobis reservantur ad praemium. Non enim habemus hic civitatem permanentem, sed futuram inquirimus, ut dicitur Hebr. ult. <I>Omnia</I>, inquit, <I>vestra sunt</I>, id est, vestrae utilitati deservientia, secundum illud Rom. VIII, 28: <I>diligentibus Deum omnia cooperantur in bonum</I>. Sic ergo primus ordo est rerum Christi ad fideles; secundus vero fidelium Christi ad Christum, quos ponit subdens <I>vos autem Christi</I> estis, quia scilicet sua morte vos redemit. Rom. XIV, 8: <I>sive vivimus, sive morimur, domini sumus</I>. Tertius ordo est Christi, secundum quod homo ad Deum; ideo addit <I>Christus autem</I>, secundum quod homo, <I>Dei est</I>. Unde eum Deum et dominum in Ps. VII, 2 nominat, dicens: <I>domine Deus meus, in te speravi</I>, ut nomine Dei tota Trinitas intelligatur. Quia ergo nullus debet gloriari de eo quod infra ipsum est, sed de eo quod est supra ipsum, ideo non debent fideles Christi gloriari de ministris, sed magis ministri de ipsis. II Cor. VII, 4: <I>multa mihi fiducia est apud vos, multa mihi gloriatio pro vobis</I>. Sed fideles Christi debent gloriari de Christo, secundum illud Gal. ult.: <I>mihi absit gloriari, nisi in cruce domini nostri Iesu Christi</I>, sicut Christus de patre, secundum illud Sap. II, 16: <I>gloriatur se patrem habere Deum</I>.</P>
<BR>
<DIV CLASS="C">Caput 4</DIV>
<DIV CLASS="D">Lectio 1</DIV>
<P TITLE="Super I Cor., cap. 4 l. 1"><A NAME="86244"><SPAN CLASS="ref">[86244] Super I Cor., cap. 4 l. 1 </SPAN></A>Superius redarguit apostolus Corinthios de hoc, quod de quibusdam ministris gloriabantur, hic autem arguit eos quod alios ministros contemnebant. Et circa hoc duo facit. Primo arguit eorum culpam; secundo instat ad eorum correctionem, ibi <I>non ut confundam vos</I>. Circa primum duo facit. Primo arguit eorum temeritatem, qua male de ministris iudicabant; secundo arguit eorum elationem, qua Christi ministros contemnebant, ibi <I>hoc autem, fratres</I>. Circa primum duo facit. Primo ostendit, quid sit de ministris Christi firmiter sentiendum; secundo quod non sit de eis temere iudicandum, ibi <I>hic iam quaeritur inter dispensatores</I>. Dicit ergo primo: dixi quod nullus vestrum debet gloriari de hominibus, tamen quilibet vestrum debet cognoscere auctoritatem officii nostri, ad quod pertinet quod sumus mediatores inter Christum cui servimus, ad quos pertinet quod dicit <I>sic nos existimet homo ut ministros Christi</I>, Is. LXI, v. 6: <I>sacerdotes Dei vocabimini ministri Dei nostri, dicetur vobis</I>, et inter membra eius, quae sunt fideles Ecclesiae, quibus dona Christi dispensant, ad quos pertinet quod subditur <I>et dispensatores mysteriorum Dei</I>, id est, secretorum eius, quae quidem sunt spiritualia eius documenta, secundum illud infra XIV, 2: <I>spiritus est, qui loquitur mysteria</I>; vel etiam ecclesiastica sacramenta, in quibus divina virtus secretius operatur salutem. Unde et in forma consecrationis Eucharistiae dicitur: <I>mysterium fidei</I>. Pertinet ergo ad officium praelatorum Ecclesiae, quod in gubernatione subditorum soli Christo servire desiderent, cuius amore oves eius pascunt, secundum illud Io. ult.: <I>si diligis me, pasce oves meas</I>. Pertinet etiam ad eos, ut divina populo dispensent, secundum illud infra IX, 17: <I>dispensatio mihi credita est</I>, et secundum hoc sunt mediatores inter Christum et populum, secundum illud Deut. V, 5: <I>ego sequester fui, et medius illo tempore inter Deum et vos</I>. Haec autem aestimatio de praelatis Ecclesiae necessaria est ad salutem fidelium; nisi enim eos recognoscerent ministros Christi, non eis obedirent, tamquam Christo, secundum illud Gal. IV, 14: <I>sicut Angelum Dei excepistis me, sicut Iesum Christum</I>. Rursum, si eos non cognoscerent dispensatores, recusarent ab eis dona recipere, contra illud quod idem apostolus dicit II Cor. II, 10: <I>quod donavi, si quid donavi, propter vos in persona Christi donavi</I>. Deinde cum dicit <I>hic iam quaeritur inter dispensatores</I>, ostendit circa ministros Christi, temere iudicari non debere. Et circa hoc tria facit. Primo, ponit quoddam per quod iudicare satagunt de fidelitate ministrorum; secundo, ostendit de hoc iudicio se non curare, sed Deo reservare, ibi <I>mihi autem pro minimo est</I>; tertio, concludit prohibitionem temerarii iudicii, ibi <I>itaque nolite</I>. Circa primum considerandum est, quod ministrorum et dispensatorum Christi, quidam sunt fideles, quidam infideles. Infideles dispensatores sunt, qui in dispensandis divinis ministeriis non intendunt utilitatem populi, et honorem Christi, et utilitatem membrorum eius, secundum illud Lc. XVI, v. 11: <I>in iniquo mammona fideles non fuistis</I>. Fideles autem, qui in omnibus intendunt honorem Dei, et utilitatem membrorum eius, secundum illud Lc. XII, 42: <I>quis, putas, est fidelis servus et prudens, quem constituit dominus super familiam suam?</I> Qui autem sunt fideles divino iudicio manifestabuntur in futuro. Sed Corinthii temere volebant discutere, qui dispensatores essent fideles vel infideles. Et hoc est quod dicit <I>hic</I>, hoc est, inter vos, <I>iam</I>, id est, praesenti tempore, <I>quaeritur</I>, id est, discutitur, <I>ut quis</I>, id est aliquis, <I>inter dispensatores fidelis inveniatur</I>. Iudicabant enim plures esse infideles, vix aliquem virum putantes esse fidelem, secundum illud Prov. XX, 6: <I>multi viri misericordes vocantur, virum autem fidelem quis inveniet?</I> Deinde cum dicit <I>mihi autem pro minimo est</I>, ostendit se hoc iudicium reputare nihil, et circa hoc tria facit. Primo ponit, quod non curat circa hoc ab aliis iudicari, dicens <I>mihi autem</I>, qui sum minimus inter dispensatores, <I>pro minimo est</I>, id est, minima bona reputo, <I>ut a vobis iudicer</I>, scilicet esse fidelis, vel infidelis. Et ne putarent ab apostolo haec dici in eorum contemptum, ac si eorum iudicium despiceret, quasi vilium personarum, subiungit <I>aut ab humano</I> intellectu, qui est dies hominis, secundum illud Io. XI, 9: <I>qui ambulat in die, non offendit, quia lucem huius mundi videt</I>. Vel ad litteram <I>aut ab humano die</I>, id est, ab intellectu in hoc tempore iudicantibus, quasi dicat: vestrum, vel quorumcumque hominum iudicium parum curo. Ier. XVII, 16: <I>diem hominis non desideravi, tu scis</I>. Est autem sciendum, quod de iudicio hominum dupliciter debet curari. Uno modo, quantum ad alios, qui ex eorum bono, vel aedificantur, vel scandalizantur, et sic sancti non pro minimo, sed pro magno habent ab hominibus iudicari, cum dominus dicat Matth. V, 16: <I>videant opera vestra bona, et glorificent patrem vestrum, qui in caelis est</I>. Alio modo quantum ad seipsos, et sic non curant multum, quia nec gloriam humanam concupiscunt, secundum illud I Thess. II, 6: <I>neque gloriam ab hominibus quaerentes, neque aliquid a vobis, neque ab aliis</I>. Neque opprobrium hominis timent, secundum illud Is. LI, 7: <I>nolite timere opprobrium hominum, et blasphemias eorum ne timeatis</I>. Unde apostolus signanter dicit <I>mihi autem</I>, etc., id est, quantum ad me pertinet, non autem id pro nullo est, sed pro minimo, quia bona temporalia, inter quae bona fama computatur, non sunt nulla bona, sed minima, ut Augustinus dicit in libro de libero arbitrio. Unde et Sap. VII, 9: <I>omne aurum in comparatione illius arena est exigua</I>. Secundo ostendit, quod neque seipsum iudicare praesumit, dicens <I>sed neque meipsum iudico</I>. Videtur autem hoc esse contra id quod infra XI, 31 dicitur: <I>si nosmetipsos diiudicaremus, non utique iudicaremur</I>. Debet ergo quilibet iudicare seipsum. Sed sciendum est, quod iudicio discussionis, de quo apostolus hic loquitur, quilibet debet iudicare seipsum, secundum illud Ps. LXXVI, 7: <I>exercitabar et scopebam spiritum meum</I>, et similiter iudicio condemnationis et reprehensionis in manifestis malis, secundum illud Iob XIII, 15: <I>arguam coram eo vias meas</I>; sed iudicio absolutionis non debet aliquis praesumere se iudicare ut innocentem; unde dicitur Iob IX, 20: <I>si iustificare me voluero, os meum condemnabit me; si innocentem considero, pravum me comprobabit</I>. Cuius rationem assignat, dicens <I>nihil mihi conscius sum</I>, id est, non habeo alicuius peccati mortalis conscientiam, secundum illud Iob XXVII, 6: <I>neque reprehendit me cor meum in omni vita mea. Sed non in hoc iustificatus sum</I>, id est, non sufficit ad hoc, quod me iustum pronunciem, quia possunt aliqua peccata in me latere, quae ignoro, secundum illud Ps.: <I>delicta quis intelligit?</I> Et Iob c. IX, 21 dicitur: <I>et si simplex fuero, hoc ipsum ignorabit anima mea</I>. Tertio concludit cui hoc iudicium reservetur, dicens <I>qui autem iudicat me dominus est</I>, id est, ad solum Deum pertinet iudicare utrum sim fidelis minister an non; hoc enim pertinet ad intentionem cordis, quam solus Deus ponderare potest, secundum illud Prov. XVI, 2: <I>spirituum ponderator est dominus</I>. Et Ier. XVII, 9: <I>pravum est cor hominis et inscrutabile, quis cognoscet illud? Ego dominus probans renes et scrutans corda</I>. Deinde cum dicit <I>itaque nolite</I>, etc., concludit prohibitionem temerarii iudicii, et circa hoc tria facit. Primo prohibet praevenire divinum iudicium, dicens: itaque exemplo meo qui neque meipsum iudico, neque ab aliis iudicari curo, sed iudicium meum Deo reservo, <I>nolite ante tempus iudicare</I>, quia, ut dicitur Eccle. c. VIII, 6, <I>omni negotio tempus est et opportunitas. Quoadusque veniat dominus</I>, scilicet ad iudicandum, secundum illud Is. III, v. 14: <I>dominus ad iudicium veniet cum senatoribus populi sui</I>. Unde et dominus dixit Matth. VII, 1: <I>nolite iudicare</I>. Sed hoc intelligendum est de occultis; de manifestis autem iudicare commissum est a Deo hominibus, secundum illud Deut. I, 16: <I>audite illos, et quod iustum est iudicate</I>. Sunt enim aliqua manifesta non solum per evidentiam facti, sicut notoria, sed et propter confessionem, aut testium probationem. Occulta vero Deus suo reservat iudicio. Sunt autem occulta nobis, quae latent in corde, vel etiam in abscondito fiunt, et de his dicitur in Ps. IV, 5: <I>quae dicitis in cordibus vestris, et in cubilibus vestris compungimini</I>. Unde homo quidem de his est temerarius iudex, sicut iudex delegatus, qui excedit formam mandati iudicii de causa non sibi commissa. Est ergo temerarium iudicium, quando aliquis de dubiis iudicat. Perversum autem, quando falsum iudicium profert. Et quamvis non sit iudicandum circa personas, puta ut aliquis iudicet malum hominem, qui bonus est, tamen multo gravius est, ut iudicium pervertatur de rebus ipsis, puta si quis diceret virginitatem esse malam, et fornicationem bonam. Contra quod dicitur Is. V, 20: <I>vae qui dicitis bonum malum, et malum bonum</I>. Secundo describit perfectionem futuri divini iudicii, dicens <I>qui</I>, scilicet dominus ad iudicandum veniens, <I>illuminabit abscondita tenebrarum</I>, id est faciet esse lucida et manifesta ea quae occulte in tenebris facta sunt. <I>Et manifestabit consilia cordium</I>, id est omnia cordis occulta, secundum illud Iob XII, 22: <I>qui revelat occulta de tenebris, et producit in lucem umbram mortis</I>. Et Sophon. I, 12: <I>scrutabor Ierusalem in lucernis</I>. Quod quidem est intelligendum tam de bonis, quam de malis, quae non sunt per poenitentiam tecta, secundum illud Ps. XXXI, v. 1: <I>beati quorum remissae sunt iniquitates, et quorum tecta sunt peccata</I>. Tertio ponit fructum, quem boni reportabunt de divino iudicio, dicens <I>et tunc laus erit unicuique</I>, scilicet bonorum <I>a Deo</I>. Quae quidem laus vera erit, quia Deus nec decipi, nec decipere potest. Rom. II, 29: <I>cuius laus non ex hominibus, sed ex Deo est</I>. II Cor. X, 18: <I>non enim qui seipsum commendat ille probatus est, sed quem Deus commendat</I>.</P>
<BR>
<DIV CLASS="D">Lectio 2</DIV>
<P TITLE="Super I Cor., cap. 4 l. 2"><A NAME="86245"><SPAN CLASS="ref">[86245] Super I Cor., cap. 4 l. 2 </SPAN></A>Postquam apostolus reprehendit in Corinthiis temeritatem, qua ministros Christi iudicabant, hic arguit eorum elationem, qua ministros Christi contemnebant. Et circa hoc tria facit. Primo proponit quod intendit; secundo rationem assignat, ibi <I>quis enim te discernit?</I> Tertio eorum contemptum ironice loquens irridet, ibi <I>iam saturati estis</I>. Circa primum considerandum est, quod apostolus supra volens reprimere contentiones Corinthiorum, quas habebant ratione ministrorum, usus fuerat nominibus bonorum ministrorum Christi, sicut supra I, 12 dixit: <I>unusquisque vestrum dicit: ego quidem sum Pauli, ego autem Apollo, ego vero Cephae</I>; et supra III, 22 ubi dixit: <I>sive Paulus, sive Apollo, sive Cephas</I>, et tamen non gloriabantur de bonis ministris Christi, nec propter eos dissidebant, sed propter pseudo-apostolos, quos nominare noluit, ne videretur ex odio, vel invidia contra eos loqui; sed loco eorum posuerat nomen suum et aliorum bonorum praedicatorum, et hoc est quod dicit <I>haec autem, fratres</I>, scilicet quae dixi de ministris, de quibus gloriamini, et pro quibus contenditis, <I>transfiguravi</I> id est, figuraliter loquens, transtuli, <I>in me et Apollo</I>. Dicit enim Prov. I, 6: <I>animadvertent parabolam et interpretationem verba sapientium et aenigmata eorum</I>. Et hoc <I>propter vos</I>, id est, vestram utilitatem, II Cor. IV, 15: <I>omnia propter vos; ut in vobis discatis, ne unus vestrum infletur</I>, id est, superbiat, <I>adversus alium</I> proximum suum, <I>pro alio</I>, scilicet pro quocumque ministro Christi, <I>ne supra quam scriptum est</I>, id est, ultra formam vobis in praemissis descriptam. Dicitur enim Sap. IV, v. 19: <I>disrumpens illos inflatos sine voce</I>. Deinde cum dicit <I>quis enim te discernit?</I> Assignat rationem quare unus non debeat contra alium inflari. Et primo ponit rationem, dicens <I>quis enim te discernit?</I> Quod potest intelligi dupliciter: uno modo sic: quis enim te discernit a massa perditorum? Tu teipsum discernere non potes: unde non habes in te unde contra alium superbias. Et de hac discretione dicitur in Ps. XLII, 1: <I>iudica me, Deus, et discerne causam meam de gente non sancta</I>. Alio modo potest intelligi <I>quis te discernit</I>, scilicet superiorem faciens proximo tuo? Hoc quod tu facere non potes, unde contra eum superbire non debes. Et de hac discretione dicitur Eccli. XXXIII, 11: <I>in multitudine disciplinae domini separavit eos, et immutavit vias illorum</I>. Sed inter homines, inquantum sunt fideles Christi, non est discretio, quia, ut dicitur Rom. XII, 5, <I>multi unum corpus sumus in Christo</I>. Et dicit Petrus: <I>nihil discernit inter nos et illos, fide purificans corda eorum</I>. Secundo excludit quamdam rationem. Posset enim aliquis discerni a bonis vel a malis, melior eis existens, propter bona quae habet, puta fidem, sapientiam, et huiusmodi. Sed hoc excludit apostolus, dicens <I>quid autem habes, quod non accepisti?</I> Quasi dicat: nihil. Omnia enim bona sunt a Deo, secundum illud Ps. CIII, 28: <I>aperiente te manum tuam, omnia implebuntur bonitate</I>; et Par. XXIX, 14: <I>tua sunt omnia, et quae de manu tua accepimus, dedimus tibi</I>. Et ex hoc concludit propositum, dicens <I>si autem accepisti, quid gloriaris, quasi non acceperis?</I> Ille igitur gloriatur quasi non accipiens, qui de seipso gloriatur, et non de Deo, sicut de quibusdam dicitur in Ps. XLVIII, v. 7: <I>qui confidunt in virtute sua, et in multitudine divitiarum suarum gloriantur</I>. Et ad hoc pertinet prima species superbiae, qua scilicet aliquis superbiendo, quod habet, dicit a seipso habere, iuxta illud Ps. XI, 5: <I>labia nostra a nobis sunt, quis noster dominus est?</I> Ille autem gloriatur quasi accipiens, qui omnia Deo adscribens, gloriatur de ipso, sicut supra dictum est: <I>qui gloriatur, in domino glorietur</I>. Sic autem gloriari non est superbire, sed humiliari sub Deo, cui homo dat gloriam, secundum illud Eccli. ult.: <I>danti mihi sapientiam, dabo gloriam</I>. Deinde, cum dicit <I>iam saturati estis</I>, irridet eorum superbiam, qui apostolos Christi contemnebant. Et primo in generali, secundo in speciali, ibi <I>nos stulti sumus</I>, et cetera. Circa primum duo facit. Primo irridet in eis quod de se nimis praesumebant; secundo deridet in eis, quod apostolos contemnebant, ibi <I>puto enim quod Deus</I>, et cetera. Circa primum duo facit. Primo irridet eos de praesumptione, qua sibi attribuebant quod non habebant; secundo irridet eos de hoc, quod sibi singulariter attribuebant, quod singulariter non habebant, ibi <I>sine nobis regnatis</I>. Attribuebant autem sibi abundantiam bonorum, quorum quaedam sunt interiora; et quantum ad hoc dicit <I>iam saturati estis</I>, id est, vobis videtur quod saturati estis, id est, abundanter refecti spirituali dulcedine, de qua dicitur in Ps. XVI, 15: <I>satiabor dum manifestabitur gloria tua</I>. Poterat autem eis secundum veritatem dici, quod iam saturati estis, non plenitudine, sed fastidio, secundum illud Prov. XXVII, 7: <I>anima satiata calcabit favum</I>. Quaedam vero sunt bona exteriora, et quantum ad hoc dicit <I>iam divites facti estis</I>, sicut vobis videtur, scilicet divitiis spiritualibus, de quibus dicitur Is. c. XXXIII, 6: <I>divitiae salutis sapientia et scientia</I>. Simile est, quod dicitur Apoc. III, v. 17: <I>dicis, quia dives sum, et locuples valde, et nullius egeo</I>. Sed contra hoc videtur illud quod supra dixit in principio, dicens quia <I>in omnibus divites facti estis in illo, in omni verbo, et in omni scientia</I>, et cetera. Sed dicendum est, quod supra dixit quantum ad bonos, qui inter eos erant; hic autem dicit quantum ad praesumptuosos, qui superbiebant de eo quod non habebant. Potest et aliter distingui satietas et divitiae, ut saturitas referatur ad usum gratiae, quo quis spiritualibus fruitur; divitiae autem ad ipsos habitus gratiarum. Secundo cum dicit <I>sine nobis regnatis</I>, irridet eos, quod sibi singulariter attribuebant quod non habebant. Unde dicit <I>sine nobis regnatis</I>, id est, ita vobis videtur, quod regnum ad vos pertineat, non ad nos. Sic enim erant decepti a pseudo-apostolis, ut crederent se solos habere fidei veritatem, quae in regno Dei consistit, apostolum autem et sequaces eius errare. Contra quos dicitur Is. V, 8: <I>numquid habitabitis vos soli in medio terrae?</I> Et ne videatur apostolus ex invidia hoc dicere, subiungit <I>utinam regnetis</I>. Optat enim ut veram fidem habeant, secundum illud Act. XXVI, 29: <I>opto omnes qui audiunt, tales fieri, qualis et ego sum, exceptis vinculis his</I>. Et ut eis exempla humilitatis praebeat, subiungit <I>ut et nos regnemus vobiscum</I>, quasi dicat: si aliquam excellentiam habetis, non dedignamur vos sequi, sicut vos dedignamini sequi nos, contra illud quod dicitur Gal. IV, v. 18: <I>quod bonum est, aemulamini in bono semper</I>. Et est advertendum, quod apostolus hic quatuor species superbiae tangit, quarum prima est, quando aliquis reputat se non habere a Deo quod habet, quam tangit dicens <I>quid gloriaris quasi non acceperis?</I> Et hoc etiam potest reduci ad secundam speciem qua aliquis existimat propriis meritis accepisse. Tertia species est, qua quis iactat se habere quod non habet, et quantum ad hoc dicit <I>iam saturati estis, iam divites facti estis</I>. Quarta species, quando aliquis, despectis caeteris, singulariter vult videri, et quantum ad hoc pertinet quod dicit <I>sine nobis regnatis</I>. Deinde, cum dicit <I>puto quod Deus</I>, etc., irridet eos de hoc quod apostolos Christi contemnebant, et primo irrisorie ponit contemptum; secundo causam contemptus, ibi <I>quia spectaculum facti sumus</I>. Dicit ergo primo: prius dixi, quod <I>sine nobis regnatis, puto enim</I>, id est, vos putare videmini, <I>quod Deus nos apostolos ostendit novissimos</I>, cum tamen infra c. XII, 28 dicatur, quod Deus in Ecclesia posuit primum apostolos. Sic enim impletur quod dicitur Matth. XX, 16: <I>erunt primi novissimi, et novissimi primi</I>. Et ponit exemplum: <I>tamquam morti destinatos</I>. Illi enim, qui sunt condemnati ad mortem, novissimi habentur inter homines, utpote quos indignum sit vivere, et tales apostoli reputantur a mundanis hominibus, secundum illud Ps. XLIII, 22: <I>aestimati sumus sicut oves occisionis</I>. Deinde, cum dicit <I>quia spectaculum</I>, assignat causam contemptus. Circa quod considerandum est, quod quando aliqui sunt condemnati ad mortem, convocantur homines ad eorum occisionem, quasi ad spectaculum, et hoc maxime fiebat circa eos, qui damnabantur ad bestias. Quia apostoli erant quasi morti destinati, subiungit <I>quia spectaculum facti sumus mundo</I>, quasi totus mundus concurrat ad spectandum nostram occisionem, secundum illud Ps. XLIII, v. 14: <I>posuisti nos opprobrium vicinis nostris</I>. Exponit autem quid nomine mundi intelligat, cum subdit <I>et Angelis, et hominibus</I>, scilicet bonis et malis. Concurrebant enim ad eorum spectaculum boni Angeli ad confortandum, mali autem ad impugnandum; boni homines ad compatiendum, et exemplum patientiae sumendum, mali homines ad persequendum, et irridendum. Deinde cum dicit <I>nos stulti</I>, etc., irridet eos in speciali, quod apostolos contemnebant. Et circa hoc duo facit. Primo ponit contemptum; secundo causam contemptus, ibi <I>usque in hanc horam</I>, et cetera. Circa primum irridet eorum contemptum quantum ad hoc, quod sibi excellentiam, apostolis defectum attribuebant. Et primo quantum ad perfectionem intellectus. Et quantum ad hoc dicit <I>nos stulti sumus propter Christum</I>, id est stulti reputamur, quia crucem Christi praedicamus, supra I, 18: <I>verbum crucis pereuntibus stultitia est</I>, et etiam quia propter Christum opprobria et contentiones sustinemus, secundum illud Sap. V, 4: <I>nos insensati vitam illorum aestimabamus insaniam</I>. Item, ut legitur Act. c. XXVI, 24, Festus dixit Paulo: <I>insanis, Paule, multae te litterae ad insaniam adducunt. Vos</I>, secundum vestram reputationem, estis <I>prudentes in Christo</I>, quia scilicet nec crucem eius publice confiteri audetis, nec persecutionem pro eo sustinetis. Prov. XXVI, 16: <I>sapientior sibi videtur piger septem viris sequentibus sententias</I>. Secundo quantum ad potestatem actionis, cum dicit <I>nos infirmi</I>, reputamur scilicet in exterioribus, propter afflictiones quas sustinemus. II Cor. XII, 9: <I>libenter gloriabor in infirmitatibus meis. Vos autem</I>, scilicet secundum vestram reputationem, estis <I>fortes</I>, scilicet in rebus corporalibus, quia secure vivitis sine tribulatione. Is. V, 22: <I>vae qui potentes estis ad bibendum vinum, et viri fortes ad miscendam ebrietatem. Vos nobiles</I>, scilicet estis, secundum vestram aestimationem, id est, honore digni, qui exterius contumelias non patimini. Is. XIX, 11: <I>filius sapientium, ego filius regum antiquorum. Nos autem ignobiles</I> sumus, secundum vestram et aliorum reputationem, quia contemptibiles habemur. Supra I, 27: <I>quae contemptibilia sunt mundi et ignobilia elegit Deus</I>. Et tamen secundum rei veritatem est e converso. Soli enim contemptibiles illi sunt, qui Deum contemnunt, secundum illud I Reg. c. II, 30: <I>qui autem contemnunt me, erunt ignobiles</I>. Deinde, cum dicit <I>usque in hanc horam</I>, etc., assignat causam contemptus. Et primo ponit pro causa defectum bonorum temporalium; secundo mala quae in eis intelligebantur, ibi <I>maledicimur et benedicimus</I>; tertio concludit intentum, ibi <I>tamquam purgamenta</I>. Circa primum duo facit. Primo ponit defectum quem patiebantur in rebus necessariis. Unde quantum ad ea, quae pertinent ad victum, dicit <I>usque in hanc horam</I>, id est, continue a conversione nostra usque in praesens tempus, <I>esurimus et sitimus</I>. II Cor. XI, 27: <I>in fame et siti</I>. Quantum vero ad vestitum, subdit <I>et nudi sumus</I>, id est, propter vestimentorum inopiam, quia etiam interdum expoliabantur. Iob XXIV, 7: <I>nudos dimittunt homines vestimenta tollentes, quibus non est operimentum in frigore</I>. Sed contra est quod dicitur in Ps. XXXVI, v. 25: <I>non vidi iustum derelictum, nec semen eius quaerens panem</I>. Sed dicendum est, quod ita patiebantur apostoli, quod non derelinquebantur, quia divina providentia moderabatur in eis et abundantiam et inopiam, quantum eis expediebat ad virtutis exercitium. Unde et apostolus Phil. IV, 11 ss.: <I>ubique et in omnibus institutus sum, et saturari, et esurire, et abundare, et penuriam pati; omnia possum in eo, qui me confortat</I>. Secundo ponit defectum eorum, quae pertinent ad bene esse humanae vitae, quorum primum est reverentia ab hominibus exhibita, contra quod dicit <I>et colaphis caedimur</I>, quod quidem fit magis ad opprobrium, quam ad poenam. Unde de Christo legimus Matth. XXVI, 67 quod <I>expuerunt in faciem suam, et colaphis eum caeciderunt</I>. Secundo requiritur quies in loco, contra quod dicitur <I>et instabiles sumus</I>, tum quia expellebantur a persecutoribus de loco in locum, secundum illud Matth. X, 23: <I>si vos persecuti fuerint in una civitate, fugite in aliam</I>, tum etiam quia pro executione sui officii discurrebant ubique, secundum illud Io. c. XV, 16: <I>posui vos ut eatis</I>. Tertio requiritur ministrantium auxilium, contra quod dicitur <I>et laboramus operantes manibus nostris</I>, tum quia aliquando nullus dabat eis unde possent sustentari; tum etiam, quia labore manuum suarum victum acquirebant vel ad vitandum fidelium gravamen, vel ad repellendum pseudo-apostolos, qui propter quaestum praedicabant, ut habetur II Cor. XII, 16 ss.; tum etiam, ut darent otiosis laborandi exemplum, ut habetur II Thess. III, 9. Unde dicit Paulus Act. XX, v. 34: <I>ad ea quae mihi opus erant, et his qui mecum sunt, ministraverunt manus istae</I>. Deinde, cum dicit <I>maledicimur</I>, etc., ponit mala quae apostoli patiebantur. Et primo in verbis, cum dicit <I>maledicimur</I>, id est, male de nobis dicunt homines, vel ad detrahendum, vel ad contumelias inferendum, vel etiam mala imprecando. Ier. XV, v. 10: <I>omnes maledicunt mihi. Et benedicimus</I>, id est, reddimus bonum pro malo, secundum illud I Petr. III, 9: <I>non reddentes maledictum pro maledicto, sed e contrario benedicentes</I>. Secundo in factis, et quantum ad hoc dicit <I>persecutionem patimur</I>, non solum quantum ad hoc, quod fugamur de loco ad locum, quod proprie persecutio dicitur, sed quantum ad hoc quod multipliciter tribulamur, secundum illud Ps. CXVIII, 157: <I>multi qui persequuntur me, et tribulant me. Et sustinemus</I>, in Christo scilicet omnia patienter. Eccli. I, 29: <I>usque ad tempus sustinebit patiens</I>. Tertio tangit causam utriusque, cum dicit <I>blasphemamur</I>, id est, blasphemia imponuntur nobis, dum dicimur magi vel malefici, et reputamur Dei inimici, secundum illud Io. c. XVI, 2: <I>venit hora, ut omnis qui interficit vos, arbitretur obsequium se praestare Deo</I>; et Rom. III, 8: <I>sicut blasphemamur, et sicut aiunt quidam nos dicere, faciamus mala, ut veniant bona</I>. Tamen, <I>obsecramus</I> Deum pro his qui nos persequuntur et blasphemant, secundum illud Matth. V, 44: <I>orate pro persequentibus et calumniantibus vos</I>. Deinde cum dicit <I>tamquam purgamenta</I>, etc., concludit ex omnibus praemissis eorum contemptum, dicens: et propter omnia praedicta <I>facti sumus tamquam purgamenta huius mundi</I>, id est, reputati sumus et a Iudaeis et a gentilibus, ut per nos mundus inquinetur: et propter nostram occisionem mundus purgetur, et tamquam simus <I>peripsema omnium</I>. Dicitur peripsema quodcumque purgamentum, puta vel pomi, vel ferri, vel cuiuscumque alterius rei. Et hoc, <I>usque adhuc</I>, quia scilicet continue hoc patimur. Sed quandoque deficiet, secundum illud Sap. V, 3, ubi ex ore impiorum dicitur: <I>hi sunt, quos aliquando habuimus in derisum, et in similitudinem improperii</I>. Et postea subditur: <I>quomodo ergo computati sunt inter filios Dei?</I></P>
<BR>
<DIV CLASS="D">Lectio 3</DIV>
<P TITLE="Super I Cor., cap. 4 l. 3"><A NAME="86246"><SPAN CLASS="ref">[86246] Super I Cor., cap. 4 l. 3 </SPAN></A>Postquam, apostolus reprehendit Corinthios de hoc quod apostolos temere iudicabant, et praesumptuose contemnebant, hic instat ad eorum correctionem, et primo admonitionis verbo; secundo, exemplo, ibi <I>rogo ergo vos, fratres</I>, etc.; tertio, correctionis flagello, ibi <I>tamquam non venturus sim</I>, et cetera. Circa primum tria facit. Primo ponit admonitionis modum, dicens <I>haec</I>, scilicet quae in serie epistolae hucusque vobis dixi, <I>scribo non ut confundam vos</I>, scilicet mala confusione, quae in desperationem mittit, quamvis velim vos confundi confusione, quae peccatum vitat, secundum illud Eccli. IV, 25: <I>est confusio adducens peccatum, et est confusio adducens gratiam et gloriam</I>. Sed praedicta moneo vos, <I>ut filios</I>. Eccle. VII, 25: <I>filii tibi sunt? Erudi illos, et cura illos a pueritia eorum</I>. Secundo ostendit debitum admonendi modum, dicens <I>nam si decem millia paedagogorum habeatis in Christo, sed non multos patres</I>. Ubi considerandum est quod pater est qui primo generat: paedagogus autem est qui iam natum nutrit et erudit. Gal. III, 24: <I>lex paedagogus noster fuit in Christo</I>. Dicit ergo apostolus se patrem eorum in Christo, quia eis primo Evangelium praedicavit. Unde, assignans rationem eius quod dixerat, subdit <I>nam in Christo Iesu per Evangelium vos genui</I>. Est autem generatio processus ad vitam, homo autem vivit in Christo per fidem. Gal. II, 20: <I>quod autem nunc vivo in carne, in fide vivo filii Dei</I>. Fides autem, ut dicitur Rom. X, 17, est ex auditu, auditus autem per verbum. Unde verbum Dei est semen, quo apostolus eos genuit in Christo. Unde Iac. I, 18: <I>voluntarie nos genuit verbo veritatis</I>. Alios autem dicit paedagogos, quia postquam fidem receperant, eos adiuvarunt: ut intelligatur esse eadem comparatio, quantum ad praedicationem Evangelii, paedagogi ad patrem, quae supra III, 6 ss. posita est, rigatoris ad plantatorem, et superaedificatoris ad fundatorem. Deinde, cum dicit <I>rogo ergo vos, fratres</I>, instat ad corrigendum eos suo exemplo. Et primo hortatur eos ad imitandum suum exemplum, dicens: ergo ex quo estis filii, cum bonorum filiorum sit imitari patres, <I>rogo vos, imitatores mei estote</I>, scilicet ut non temere iudicetis, sicut nec ego, quia neque meipsum iudicare praesumo, et de vobis humilia sentiatis, et de aliis maiora. Unde non sine causa tali modo loquendi usus est: <I>nos infirmi, vos fortes</I>. II Thess. c. III, 9: <I>ut formam nosmetipsos daremus vobis ad imitandum</I>. Advertendum est autem quod eosdem, quos supra filios nominavit, nunc nominat fratres. Dixerat autem suos filios in Christo, quia eos non sibi, sed Christo genuerat, et quia ipse genitus erat a Christo, ex consequenti eos habebat ut fratres et filios. Intantum ergo debebant eum imitari ut patrem, inquantum et ipse Christum imitabatur, qui est omnium principalis pater. Et per hoc subtrahitur subditis occasio de adhaerendo malis exemplis praelatorum. Unde in hoc subditi solum praelatos imitari debent, in quo ipsi Christum imitantur, qui est infallibilis regula veritatis; unde seipsum apostolis in exemplum posuit. Io. XIII, 15: <I>exemplum dedi vobis, ut quemadmodum ego feci</I>, et cetera. Quod quidem exemplum Paulus sequebatur, secundum illud Iob XXIII, 11: <I>vestigia eius secutus est pes meus, viam eius custodivi, et non declinavi ab ea</I>. Secundo removet excusationem ignorantiae, dicens <I>ideo misi ad vos Timotheum, qui est filius meus charissimus et fidelis in domino</I>, secundum illud Phil. II, v. 20, de Timotheo loquens: <I>neminem habeo ita unanimem, qui sincera affectione pro vobis sollicitus sit. Qui vos commonefaciat vias meas</I>, id est, qui vos doceat meos processus, id est, omnia opera, et moneat vos ad ea sequendum, secundum illud Ier. c. VI, 16: <I>interrogate de semitis antiquis, quae sit via bona, et ambulate in ea. Quae</I> quidem viae <I>sunt in Christo</I>, et ideo non debetis dedignari eas sequi, secundum illud Ps. XXIV, 4: <I>vias tuas, domine, demonstra mihi</I>. Et non videatur vobis hoc onerosum, quia hoc communiter omnibus impono. Unde subdit <I>sicut ubique in Ecclesia doceo</I>. Col. I, 5 s.: <I>audistis veritatis Evangelium, quod pervenit ad vos, sicut et in universo mundo</I>. Vel hoc quod dicit <I>vias meas</I>, referendum est ad opera, quod vero dicit <I>sicut et ubique</I>, ad documenta. Ad hoc enim missus erat Timotheus, ut induceret eos ad imitanda opera, et tenenda apostoli documenta. Deinde, cum dicit <I>tamquam non venturus sim ad vos</I>, comminatur eis correctionis flagellum. Et primo ostendit eos esse dignos correctionis flagello, dicens <I>tamquam non venturus sim ad vos, inflati sunt quidam</I>, scilicet vestrum, quasi non timentes per me de sua superbia convinci, et tamen digni sunt flagellis: nam humiles solis verbis corriguntur, superbi flagellis indigent, secundum illud Iob c. XL, 7: <I>respice cunctos superbos, et confunde eos</I>. Secundo praenuntiat eis suum adventum quo veniet ad iudicandum, ubi primo praenuntiat adventum, dicens <I>veniam autem cito ad vos</I>. Et quia dicitur Prov. XVI, v. 9: <I>cor hominis disponit viam suam, sed domini est dirigere gressus eius</I>, ideo subdit <I>si dominus voluerit</I>. Iac. IV, 15: <I>si dominus voluerit, et si vixerimus, faciemus hoc aut illud</I>. Secundo praenuntiat eis suam iudiciariam cognitionem, cum dicit <I>et cognoscam</I>, scilicet ordine iudiciario, secundum illud Iob c. XXIX, 16: <I>causam, quam nesciebam, diligentissime investigabam. Non sermonem eorum, qui inflati sunt, sed virtutem</I>, quasi dicat: non propter haec ex mea examinatione approbabuntur, qui abundant in verbis, sed si abundarent in virtute; quia, ut dicitur Prov. XIV, 23, <I>ubi verba sunt plurima, ibi frequenter egestas</I>. Tertio rationem assignat, dicens <I>non enim in sermone est regnum Dei, sed in virtute</I>, id est, non ideo aliqui pertinent ad regnum Dei, qui abundant in sermone, secundum illud Matth. VII, 21: <I>non omnis qui dicit mihi: domine, domine, intrabit in regnum caelorum, sed qui facit voluntatem patris mei</I>. Ultimo comminatur eis correctionem, reservans tamen correctionem arbitrio eorum, dicens <I>quid vultis? In virga</I>, scilicet disciplinae, <I>veniam ad vos</I>, scilicet castigandos, <I>an in charitate</I>, id est, ostensione amoris, <I>et in spiritu mansuetudinis</I> ut scilicet nihil durius vobiscum agam? Hoc enim pendet ex vobis; nam si vos in via stultitiae permanetis, oportet me ad vos cum virga venire, secundum illud Prov. XXII, 15: <I>stultitia colligata est in corde pueri, et virga disciplinae fugabit eam</I>. Si vero vos correxeritis, ostendam vobis charitatem et mansuetudinem, Gal. ult.: <I>vos qui spirituales estis, instruite huiusmodi in spiritu lenitatis</I>. Hoc autem non dicit quin si in virga veniens, non cum charitate veniret, cum scriptum sit Prov. c. XIII, 24: <I>qui parcit virgae, odit filium suum: qui autem diligit illum, instanter erudit</I>, sed quia ille qui castigatur virga, non sentit interdum dulcedinem charitatis, sicut illi quos blande consolatur.</P>
<BR>
<DIV CLASS="C">Caput 5</DIV>
<DIV CLASS="D">Lectio 1</DIV>
<P TITLE="Super I Cor., cap. 5 l. 1"><A NAME="86247"><SPAN CLASS="ref">[86247] Super I Cor., cap. 5 l. 1 </SPAN></A>Postquam apostolus prosecutus est ea, quae pertinent ad Baptismi sacramentum, hic incipit prosequi ea quae pertinent ad matrimonium. Et primo arguit peccatum contrarium matrimonio, scilicet fornicationem; secundo agit de ipso matrimonio, c. VII, ibi <I>de quibus autem scripsistis</I>, et cetera. Circa primum duo facit. Primo ponit culpam; secundo redarguit eam, ibi <I>non est bona gloriatio</I>, et cetera. Circa primum duo facit. Primo ponit culpam cuiusdam fornicarii; secundo culpam aliorum, qui peccatum fornicarii tolerabant, ibi <I>et vos inflati estis</I>, et cetera. Circa primum, primo ponit tria, quae pertinent ad culpae gravitatem. Primo namque ostendit peccatum esse notorium, dicens: non sine causa quaesivi, an velitis quod in virga veniam ad vos. Est enim in vobis aliquid dignum virga disciplinae, quia <I>fornicatio auditur inter vos omnino</I>, secundum publicam formam; contra quod dicitur Eph. V, 3: <I>fornicatio autem nec nominetur in vobis</I>; Is. III, 9: <I>peccatum suum quasi Sodoma praedicaverunt, nec absconderunt</I>. Secundo aggravat peccatum ex comparatione, cum dicit <I>et talis fornicatio, qualis nec inter gentes</I> licita reputatur vel invenitur. Apud gentiles enim simplex fornicatio non reputabatur peccatum. Unde apostoli Act. XV, 20, ad hunc errorem excludendum, gentilibus ad fidem conversis imposuerant, quod abstineant se a fornicatione. Erat tamen quaedam fornicationis species, quae et apud gentiles illicita habebatur. Et ideo dicit <I>ita ut uxorem patris aliquis habeat</I>, sicut dicitur Gen. XLIX, 4: <I>effusus es sicut aqua, non crescas, quia ascendisti cubile patris tui, et maculasti stratum eius</I>. Hoc autem erat horribile etiam apud gentiles, utpote contrarium naturali rationi existens. Per naturalem enim reverentiam filii ad parentes secundum omnem statum et legem pater et mater a matrimonio excluditur. Ut sic etiam possit intelligi, quod habetur Gen. II, 24: <I>propter hoc relinquet homo patrem et matrem</I>, scilicet in contractu matrimonii, <I>et adhaerebit uxori suae</I>. Sicut autem ibi subditur: <I>vir et mulier erunt duo in carne una</I>. Et ideo uxor patris repellitur a matrimonio: sicut persona patris vel matris, secundum illud Lev. XVIII, 8: <I>turpitudinem uxoris patris tui ne discooperias, turpitudo enim patris tui est</I>. Deinde, cum dicit <I>vos inflati estis</I>, ponit culpam eorum qui hoc peccatum tolerabant. Et primo reprehendit eorum tolerantiam; secundo supplet quod illi negligebant ibi <I>ego quidem</I>, et cetera. Circa primum notat in eis tria vitia. Primo superbiam, cum dicit <I>et vos inflati estis</I>, scilicet vento superbiae, reputantes vos innocentes ex comparatione peccatoris, sicut, Lc. XVIII, 11, Pharisaeus dicebat: <I>non sum sicut caeteri hominum, velut etiam hic publicanus</I>. Sap. IV, 19: <I>disrumpam illos inflatos sine voce</I>. Secundo tangit eorum iniustitiam, cum dicit <I>et non magis luctum habuistis</I>, scilicet patiendo causam peccatoris, sicut Ier. IX, 1 dicitur: <I>quis dabit capiti meo aquam, et oculis meis fontem lacrymarum, ut plorem die ac nocte interfectos filiae populi mei? Vera enim iustitia</I>, ut dicit Gregorius, <I>compassionem habet, non dedignationem</I>. Tertio tangit eorum iudicii negligentiam <I>ut tollatur de medio vestrum qui hoc opus fecit</I>. Talis enim compassio viri iusti ad peccatorem vulnerat et liberat, secundum illud Prov. XXIII, 14: <I>tu virga percutis eum, et animam eius de Inferno liberabis</I>. Per hoc etiam alii corriguntur, secundum illud Prov. c. XIX, 25: <I>pestilente flagellato, stultus sapientior erit</I>. Unde Eccle. VIII, 11: <I>quia non profertur cito contra malos sententia, absque ullo timore filii hominum perpetrant mala</I>. Debet autem ad correctionem aliorum interdum peccator separari, ubi de contagione timetur, secundum illud Prov. XXII, 10: <I>eiice derisorem, et exibit cum eo iurgium, cessabuntque causae et contumeliae</I>. Deinde, cum dicit <I>ego quidem absens corpore</I>, etc., supplet eorum negligentiam, sententiam proferens contra peccatorem. Et circa hoc tria facit. Primo ponit auctoritatem iudicantis; secundo modum iudicandi, ibi <I>congregatis vobis</I>, etc.; tertio sententiam iudicis, ibi <I>tradere huiusmodi</I>, et cetera. Circa primum duo facit. Primo ponit auctoritatem ministri, scilicet sui ipsius. Videbatur autem contra iudiciarium ordinem, ut condemnaret absentem, secundum illud Act. XXV, 16: <I>non est consuetudo Romanis condemnare aliquem, priusquam is qui accusatur, praesentes habeat accusatores</I>; sed hoc apostolus excusat, dicens <I>ego quidem absens corpore, praesens autem spiritu</I>, id est, affectu et sollicitudine mentis, secundum illud Col. II, 5: <I>et si corpore absens sum, sed spiritu vobiscum sum, gaudens et videns ordinem vestrum</I>. Vel <I>praesens spiritu</I>, quia per spiritum cognoscebat ea quae apud ipsos agebantur, ac si praesens esset, sicut et Eliseus dixit IV Reg. V, 26: <I>nonne cor meum in praesenti erat, quando reversus est homo de cursu suo?</I> Et quia sum spiritu praesens, <I>iam iudicavi</I>, id est, sententiam condemnationis ordinavi in eum, qui sic operatus est. Secundo ponit auctoritatem principalis domini, dicens <I>in nomine domini nostri Iesu Christi</I>, id est, vice et auctoritate, seu cum virtute et invocatione nominis eius, secundum illud Col. III, 17: <I>omne quodcumque facitis verbo aut opere, in nomine domini nostri Iesu Christi facite</I>. Deinde, cum dicit <I>congregatis vobis in unum</I>, ostendit modum iudicandi, ubi tria tangit: primo fidelium congregationem, cum dicit <I>congregatis vobis</I>. Ea enim, quae gravia sunt, multorum concordi deliberatione punienda sunt. Unde et antiquitus iudices sedebant in portis, ubi populus congregabatur, secundum illud Deut. XVI, 18: <I>iudices constitues in omnibus portis tuis</I>. Unde dicitur in Ps. CX, 1: <I>in consilio iustorum et congregatione magna opera domini</I>. Et Matth. XVIII, 20: <I>ubi sunt duo vel tres congregati in nomine meo, ibi sum in medio</I>. Secundo adhibet suum assensum, cum dicit <I>et meo spiritu</I>, id est, mea voluntate et auctoritate, secundum illud quod dixerat: <I>praesens autem spiritu</I>. Tertio adhibet auctoritatem principalis domini, scilicet Christi, dicens <I>cum virtute domini nostri Iesu Christi</I>, ex qua iudicium Ecclesiae habet robur firmitatis, secundum illud Matth. XVIII, 18: <I>quodcumque ligaveris super terram, erit ligatum et in caelis</I>. Deinde, cum dicit <I>tradere huiusmodi</I>, etc., ponit condemnationis sententiam, circa quam tria ponit. Primo poenam, cum dicit <I>tradere huiusmodi Satanae</I> supple: iudicavi. Quod potest dupliciter intelligi. Primo quod, sicut dicitur Matth. X, 8, dominus dedit apostolis potestatem spirituum immundorum, ut eiicerent eos, et per eamdem potestatem poterant imperare spiritibus immundis, ut vexarent corporaliter quos hac poena iudicabant dignos. Mandavit ergo apostolus Corinthiis in eius auctoritate tradere praedictum fornicarium Satanae corporaliter vexandum. Unde ponit, secundo, huius sententiae effectum, cum dicit <I>in interitum carnis</I>, id est, ad vexationem carnis et afflictionem in qua peccavit, secundum illud Sap. XI, 17: <I>per quae peccat quis, per haec et torquetur</I>. Tertio ponit fructum, cum dicit <I>ut spiritus salvus sit in die domini nostri Iesu Christi</I>, id est, ut salutem consequatur in die mortis, vel in die iudicii, sicut supra tertio expositum est et sic impletur quod ibi subditur: <I>ipse autem salvus erit, sic tamen quasi per ignem</I>, poenae scilicet temporalis. Non enim apostolus Satanae tradidit peccatorem, ut eius potestati perpetuo subiaceret, sed ut carnis vexatione ad poenitentiam convertatur, secundum illud Is. XXVIII, 19: <I>sola vexatio intellectum dat auditui</I>. Est autem haec sententia apostoli, quam dominus servavit Iob II, 6, ubi Satanae dixit: <I>ecce in manu tua est</I>, scilicet caro eius, <I>verumtamen animam illius serva</I>, scilicet illaesam. Alio modo intelligi potest quod dicitur tradere huiusmodi Satanae, scilicet per excommunicationis sententiam, per quam aliquis separatur a communione fidelium, et a participatione sacramentorum, et privatur Ecclesiae suffragiis, quibus homo munitur contra impugnationem Satanae, propter quod de Ecclesia dicitur Cant. IV, 9: <I>terribilis ut castrorum acies ordinata</I>, scilicet Daemonibus. Quod autem subditur <I>in interitum carnis</I>, intelligitur, ut scilicet ab Ecclesia separatus, et tentationibus Satanae expositus liberius ruat in peccatum, secundum illud Apoc. ult.: <I>qui in sordibus est, sordescat adhuc</I>. Vocat autem peccata mortalia <I>carnis interitum</I>, quia, ut dicitur Gal. ult., <I>qui seminat in carne, de carne et metet corruptionem</I>. Subdit autem <I>ut spiritus salvus sit</I>, ut scilicet peccatorum turpitudinem cognoscens confundatur et poeniteat, et sic sanetur, secundum illud Ier. XXXI, 19: <I>confusus sum et erubui, quoniam sustinui opprobrium adolescentiae meae</I>. Potest etiam intelligi, ut spiritus eius, scilicet Ecclesiae, id est spiritus sanctus Ecclesiae salvus sit fidelibus in diem iudicii, ne scilicet perdant eum per contagium peccatoris, quia, ut dicitur Sap. I, 5. <I>Spiritus sanctus disciplinae effugiet fictum</I>, et cetera.</P>
<BR>
<DIV CLASS="D">Lectio 2</DIV>
<P TITLE="Super I Cor., cap. 5 l. 2"><A NAME="86248"><SPAN CLASS="ref">[86248] Super I Cor., cap. 5 l. 2 </SPAN></A>Supra apostolus memoravit duplicem culpam, scilicet Corinthii fornicatoris, et aliorum qui eius peccatum tolerabant, hic utramque culpam redarguit. Primo culpam tolerantium eius peccatum; secundo culpam fornicatoris, ibi <I>corpus autem non fornicationi</I>, et cetera. Circa primum duo facit. Primo redarguit in Corinthiis negligentiam iudicii; secundo redarguit in eis quaedam alia vitia circa iudicium, VI cap. <I>audet aliquis</I>, et cetera. Circa primum duo facit. Primo redarguit eos qui fornicatorem a se non separaverunt; secundo reprobat falsum intellectum quem ex verbis suis conceperant, ibi <I>scripsi vobis in epistola</I>, et cetera. Circa primum duo facit. Primo reprehendit quod fecerant; secundo ostendit quid faciendum sit, ibi <I>expurgate vetus fermentum</I>, et cetera. Circa primum duo facit. Primo reprehendit culpam praeteritam quantum ad suam radicem. Dixerat enim supra quod ex inflatione sequitur in eis incompassio, et ex incompassione correctionis negligentia. Arguit ergo primo Corinthiorum elationem, dicens <I>non est bona gloriatio vestra</I>, qua scilicet defectibus aliorum gloriamini, quasi vos sitis innocentes. Debet enim unusquisque in domino gloriari de bonis sibi divinitus datis, non de aliis, secundum illud Gal. VI, 4: <I>opus autem suum unusquisque probet, et sic in semetipso gloriam habebit, et non in alio</I>. Praecipue autem malum est de malis aliorum gloriari. Dicitur enim in Ps. LI, 3: <I>quid gloriaris in malitia?</I> Secundo assignat rationem eius quod dixerat, dicens <I>an nescitis quod modicum fermentum totam massam corrumpit?</I> Quasi dicat: hoc ignorare non potestis. Est autem sciendum quod in fermento duo possunt considerari. Primo sapor quem tribuit pani, et secundum hoc per fermentum significatur sapientia Dei, per quam omnia quae sunt hominis sapida redduntur, et secundum hoc dicitur Matth. XIII, 33: <I>simile est regnum caelorum fermento, quod acceptum mulier abscondit in farinae satis tribus, donec fermentatum est totum</I>. Secundo, in fermento potest considerari corruptio, et secundum hoc per fermentum potest intelligi uno modo peccatum, quia scilicet per unum hominis peccatum omnia opera eius corrupta redduntur, puta per peccatum simulationis, quod comparatur fermento. Lc. XII, 1: <I>attendite a fermento Pharisaeorum, quod est hypocrisis</I>. Alio modo per fermentum potest intelligi homo peccator, et ad hoc inducitur haec similitudo. Sicut enim per modicum fermentum tota massa pastae corrumpitur, ita per unum peccatorem tota societas inquinatur. Unde Eccli. XI, 34: <I>ab una scintilla augetur ignis, et ab uno doloso augetur sanguis</I>. Et hoc quidem contingit, dum per peccatum unius alii provocantur aliqualiter ad peccandum. Vel etiam dum peccanti consentiunt, saltem non corrigendo, dum possunt corrigere, secundum illud Rom. I, 32: <I>digni sunt morte, non solum qui faciunt ea, sed etiam qui consentiunt facientibus</I>. Et ideo Corinthiis non erat gloriandum de peccato unius, sed magis cavendum, ne peccato unius omnes inquinarentur ex eius consortio, secundum illud Cant. II, 2: <I>sicut lilium inter spinas, sic amica mea inter filias</I>, ubi dicit Glossa: <I>non fuit bonus, qui malos tolerare non potuit</I>. Deinde, cum dicit <I>expurgate vetus fermentum</I>, ostendit quid de caetero sit faciendum. Et primo ponit documentum; secundo rationem assignat, ibi <I>Pascha nostrum</I>, et cetera. Dicit ergo primo <I>quia modicum fermentum totam massam corrumpit</I>, ideo <I>expurgate vetus fermentum</I>, id est, expurgate vos, abiiciendo a vobis vetus fermentum, id est fornicarium, qui peccando rediit in vetustatem corruptionis antiquae, secundum illud Baruch III, 11: <I>inveterasti in terra aliena, coinquinatus es cum mortuis</I>. Quod quidem dicit, quia per separationem unius peccatoris tota societas expurgatur. Unde et, egresso Iuda, dominus dixit Io. XIII, 31: <I>nunc clarificatus est filius hominis</I>. Potest etiam per vetus fermentum intelligi antiquus error, secundum illud Is. XXVI, 3: <I>vetus error abiit</I>, vel etiam corruptio originalis peccati, secundum illud Rom. VI, 6: <I>vetus homo noster simul crucifixus est</I>, vel etiam quodcumque peccatum actuale, secundum illud Col. III, 9: <I>expoliantes vos veterem hominem cum actibus suis</I>: horum enim admonitione homo expurgatur. Ponit autem consequenter purgationis effectum, dicens <I>ut sitis nova conspersio</I>. Dicitur autem conspersio commixtio aquae et farinae novae, antequam admisceatur fermentum. Remoto ergo fermento a fidelibus, id est peccatore, vel peccato, remanent sicut nova conspersio, id est, in puritate suae novitatis, secundum illud Ps. CII, 5: <I>renovabitur ut aquilae iuventus tua</I>; Eph. IV, v. 23: <I>renovamini spiritu mentis vestrae</I>. Deinde ponit modum debitum expurgationis cum dicit <I>sicut estis azymi</I>, id est, sine fermento peccati. Dicitur enim ab a, quod est sine, et zyma, quod est fermentum. Unde dominus Matth. XVI, 6 dicit discipulis <I>cavete a fermento Pharisaeorum et Sadducaeorum</I>. Deinde, cum dicit <I>etenim Pascha nostrum</I>, assignat rationem eius quod dixerat, scilicet quare fideles debent esse azymi, quae quidem ratio sumitur ex mysterio passionis Christi. Unde primo proponit ipsum mysterium; secundo concludit propositum, ibi <I>itaque epulemur</I>, et cetera. Circa primum considerandum est quod inter caetera sacramenta legalia celeberrimum erat agnus paschalis, qui, ut praecipitur Ex. XII, 1 ss., immolabatur ab universa multitudine filiorum Israel in memoriam illius beneficii, quo Angelus percutiens primogenita Aegypti pertransivit domos Iudaeorum, quorum fores linitae essent sanguine agni. Unde nomen Paschae sumitur, secundum quod ibi dicitur <I>est enim phase, id est, transitus domini</I>, et ultimo virtute huius beneficii transivit populus mare rubrum, ut dicitur Ex. XIV, 15 ss. Ille enim agnus figura fuit Christi innocentis, de quo dicitur Io. I, 29: <I>ecce agnus Dei</I>. Sicut ergo ille agnus figuralis immolabatur a filiis Israel, ut populus Dei liberaretur ab Angelo percutiente, et ut transirent mare rubrum, liberati de servitute Aegypti, ita Christus est occisus a filiis Israel, per cuius sanguinem populus Dei liberatur a Diaboli impugnatione et servitute peccati per Baptismum quasi per mare rubrum. Ille autem agnus figuralis Pascha Iudaeorum dicebatur, quia in signum transitus immolabatur. Unde dicitur Matth. XXVI, 17: <I>ubi vis paremus tibi comedere Pascha?</I> Id est, agnum paschalem. Dicit ergo apostolus: ideo debetis esse azymi, <I>etenim</I>, id est, quia, sicut figurale Pascha veteris populi est agnus immolatus, ita <I>Pascha nostrum</I>, id est, novi populi, <I>est Christus immolatus</I>, cuius etiam immolationi convenit nomen Paschae, tum significatione linguae Hebreae, quod significat transitum, Ex. XII, 11: <I>est enim phase, id est, transitus</I>, tum significatione linguae Graecae, prout nomen Paschae significat passionem. Christus enim per passionem, qua fuit immolatus, transivit ex hoc mundo ad patrem, ut dicitur Io. XIII, 1. Deinde, cum dicit <I>itaque epulemur</I>, concludit propositum. Ad cuius evidentiam considerandum est, quod, sicut legitur Ex. XII, 8, agnus paschalis post immolationem manducabatur cum azymis panibus. Sicut ergo agnus figuralis fuit figura nostri Paschae immolati, ita figuralis observantia paschalis debet conformari observantiae novi Paschae. Ergo quia Christus immolatus est Pascha nostrum, <I>itaque epulemur</I>, scilicet manducantes Christum, non solum sacramentaliter, secundum illud Io. VI, v. 54: <I>nisi manducaveritis carnem filii hominis, et biberitis eius sanguinem, non habebitis vitam in vobis</I>, sed spiritualiter fruendo sapientia eius, secundum illud Eccli. XXIV, v. 29: <I>qui edunt me, adhuc esurient, et qui bibunt me, adhuc sitient</I>, et sic cum gaudio spirituali, secundum illud Ps. XLI, 5: <I>in voce exultationis et confessionis, sonus epulantis</I>. Deinde determinat modum epulandi secundum conformitatem veritatis ad figuram, dicens <I>non in fermento veteri, neque in fermento malitiae, et nequitiae</I>. Mandabatur enim Ex. XII, 15, quod omne fermentum non inveniretur in domibus manducantium agnum paschalem. Fermentum autem habet et vetustatem et corruptionem. Unde per remotionem fermenti, primo quidem potest intelligi amotio observantiae praeceptorum veteris legis, quae per passionem Christi est mortificata, secundum illud Lev. c. XXVI, 10: <I>vetera, novis supervenientibus, proiicietis</I>. Secundo, per remotionem fermenti potest intelligi remotio corruptionis peccati, sicut supra dictum est, quod <I>modicum fermentum totam corrumpit massam</I>. Et quantum ad hoc subdit <I>neque in fermento malitiae et nequitiae</I>, ut malitia referatur ad perversitatem operis, secundum illud Iac. I, v. 21: <I>abiicientes omnem immunditiam et abundantiam malitiae</I>. Per nequitiam vero intelligitur fraudulenta machinatio. Prov. XXVI, v. 25: <I>quando sumpserit vocem suam, non credideris ei, quoniam septem nequitiae sunt in corde eius</I>. Vel secundum Glossam cum dicit <I>non in fermento veteri</I>, removet vetustatem peccati in communi. Quod autem subdit <I>neque in fermento malitiae et nequitiae</I>, explicat peccatum per partes; ut malitia dicatur peccatum quod committitur in seipsum, nequitia peccatum quod committitur in alium. Excluso ergo modo indebito epulandi, determinat modum convenientem, subdens <I>sed in azymis sinceritatis et veritatis</I>, id est, sinceritate et veritate, quae significantur per azyma. Ponitur autem sinceritas contra corruptionem peccati, quod significavit, cum dixit <I>non in fermento malitiae et nequitiae</I>. Nam sincerum dicitur quod est sine corruptione. Unde II Cor. II, 17 dicitur: <I>non sumus sicut plurimi adulterantes verbum Dei, sed ex sinceritate in Christo loquimur</I>. Veritas vero ponitur contra figuras veteris legis, sicut Io. I, v. 17 dicitur <I>veritas et gratia per Iesum Christum facta est</I>, quia scilicet verum Pascha cum veritate et non cum figuris celebrare debemus. Unde secundum Glossam per sinceritatem intelligitur innocentia a vitiis, seu novitas vitae: per veritatem autem iustitia bonorum operum, vel rectitudo, quae fraudem excludit.</P>
<BR>
<DIV CLASS="D">Lectio 3</DIV>
<P TITLE="Super I Cor., cap. 5 l. 3"><A NAME="86249"><SPAN CLASS="ref">[86249] Super I Cor., cap. 5 l. 3 </SPAN></A>Induxerat supra apostolus Corinthios ad hoc, quod a seipsis peccatorem separarent, quod quidem praetermiserant propter falsum intellectum cuiusdam verbi, quod continebatur in epistola quadam, quam eis prius miserat. Et ideo pravum sensum, quem ex verbis conceperant, nunc excludit. Unde circa hoc tria facit. Primo resumit verbum prioris epistolae; secundo excludit falsum intellectum, ibi: <I>non utique fornicariis</I>; tertio exponit verum intellectum, ibi: <I>nunc autem scripsi vobis</I>. Dicit ergo primo: dixi <I>vobis in epistola</I> quadam alia, quae in canone non habetur, <I>ne commisceamini fornicariis</I>, id est, non habeatis cum eis societatem, vel communionem, secundum illud Prov. I, 15: <I>fili mi, ne ambules cum eis, prohibe pedem tuum a semitis eorum</I>; Eccli. IX, 6: <I>non des fornicariis animam tuam in ullo</I>. Deinde, cum dicit <I>non utique fornicariis</I>, excludit falsum intellectum praedicti verbi. Et primo proponit quod intendit; secundo concludit propositum, ibi <I>alioquin debueratis</I>, et cetera. Circa primum considerandum est, quod in praedicto verbo apostoli dupliciter falsum intellectum conceperant Corinthii. Primo quantum ad hoc, quod intelligebant illud esse dictum de fornicariis infidelibus. Sed illud excludit apostolus, dicens <I>non utique</I> intendo dicere quod non commisceamini <I>fornicariis huius mundi</I>. Vocat autem infideles nomine mundi, secundum quod dicitur Io. I, 10: <I>mundus eum non cognovit</I>; supra c. I, 21: <I>non cognovit mundus per sapientiam Deum</I>. Secundo conceperant falsum intellectum quantum ad hoc, quod putabant prohibuisse apostolum solum de fornicariis, non autem de aliis peccatoribus. Et ideo ad hoc excludendum subdit <I>aut avaris</I>, qui scilicet iniuste detinent aliena. Eph. V, 5: <I>avaritia, quae est idolorum servitus, non habet haereditatem in regno Christi et Dei. Aut rapacibus</I>, qui scilicet violenter diripiunt aliena. Infra eodem: <I>neque rapaces regnum Dei possidebunt. Aut idolis servientibus</I>, contra quos dicitur Sap. XIV, 27: <I>nefandorum enim idolorum cultura omnis malitiae causa est, initium et finis</I>. Et est sensus: non solum vobis prohibui societatem fornicatorum, sed etiam omnium aliorum peccatorum. Et est advertendum, quod per fornicationem quis peccat contra seipsum, per avaritiam autem et rapacitatem contra proximum, per idolorum autem culturam contra Deum; et in his, quae ponit, omne peccati genus intelligitur. Deinde cum dicit <I>alioquin</I>, etc., assignat rationem propositi, dicens <I>alioquin</I>, si scilicet sit intelligendum verbum praedictum de fornicariis huius mundi, <I>debueratis de hoc mundo exisse</I>, quia scilicet totus mundus talibus plenus est. Unde non possetis tales fornicarios vitare, nisi de hoc mundo exeundo. Dicitur enim I Io. V, 19: <I>totus mundus in maligno positus est</I>. Vel aliter: debueratis de hoc mundo exisse, quasi dicat: a tempore conversionis vestrae debueratis ab infidelibus mundi separari. Unde non oportet vos super hoc moneri; dicitur enim Io. XV, 16: <I>ego elegi vos de mundo</I>. Vel aliter: debueratis de hoc mundo exisse, scilicet per mortem. Melius est enim hominibus mori, quam peccatoribus in peccatis consentire. Unde dicitur infra IX, 15: <I>melius est enim mihi mori, quam ut gloriam meam quis evacuet</I>. Deinde, cum dicit <I>nunc autem scripsi vobis</I>, exponit eis verum intellectum et primo proponit quod intendit; secundo rationem assignat, ibi: <I>quid enim mihi est?</I>; Tertio infert conclusionem intentam, ibi <I>auferte malum</I>, et cetera. Dicit ergo primo: <I>nunc autem</I> sic expono, quod olim <I>scripsi vobis: non commisceamini</I>, scilicet fornicariis et aliis peccatoribus. <I>Si is qui</I>, inter vos, <I>frater nominatur</I>, eo modo quo dominus dicit, Matth. c. XXIII, 8: <I>omnes vos fratres estis</I>. Non tamen dicit: si is qui frater est, sed: <I>si is, qui frater nominatur</I>, quia per peccatum mortale aliquis a charitate recedit, quae est spiritualis fraternitatis causa. Unde Hebr. ult. dicitur <I>charitas fraternitatis maneat in vobis</I>. Nominatur ergo frater propter fidei veritatem, non autem est vere frater, propter charitatis defectum, qui est ex peccato. Unde subditur <I>aut fornicator, aut avarus, aut idolis serviens, aut maledicus, aut rapax, aut ebriosus, cum huiusmodi nec cibum sumere</I>, scilicet debetis, secundum illud Io. II Canon.: <I>si quis venit ad vos, et hanc doctrinam non affert, nolite eum recipere in domo vestra, nec ave dixeritis ei</I>; quasi dicat: per hoc quod dixi non debere vos misceri peccatoribus, intellexi de fidelibus qui nominantur fratres, et sunt inter vos. Non autem per hoc intelligendum est, sicut dicit Augustinus in libro contra Parmenianum, et habetur in Glossa hic, quod aliquis extraordinario iudicio debeat a communione aliorum separari, quia frequenter posset errare, sed potius hoc debet fieri secundum ordinem Ecclesiae, quando aliquis a communione repellitur, ut convictus, vel sponte confessus. Et ideo signanter dicit <I>si is qui nominatur</I>, ut eam nominationem intelligamus, quae fit per sententiam Ecclesiae ordine iudiciario contra aliquem prolatam. Illi autem qui sic a communione pelluntur, sunt vitandi quantum ad mensam, sicut hic dicitur, et quantum ad salutationem, ut dicitur in praedicta auctoritate Ioannis, et ulterius quantum ad sacram communionem. Unde in versu dicitur: <I>os, orare, vale, communio, mensa negatur</I>, scilicet excommunicato. Sed notandum quod apostolus supra non numeravit nisi peccata mortalia, in signum, quod pro solo peccato mortali debet aliquis excommunicari. Et de aliis quidem quae ponit manifestum est; sed de ebrietate potest esse dubium, quae non semper videtur esse peccatum mortale. Dicit enim Augustinus in sermone de Purgatorio, quod ebrietas, nisi sit frequens, non est peccatum mortale. Quod credo ideo esse, quia ebrietas ex suo genere est peccatum mortale. Quod enim aliquis propter delectationem vini velit perdere usum rationis, exponens se periculo multa alia peccata perpetrandi, videtur esse contrarius charitati. Contingit tamen per accidens ebrietatem non esse peccatum mortale propter ignorantiam vini fortitudinis, vel debilitatis proprii capitis, quae tamen excusatio tollitur per frequentem experientiam: et ideo apostolus signanter non dicit ebrius sed <I>ebriosus</I>. Addit autem duo peccata his quae supra posuerat, scilicet ebriosum et maledicum. Refertur autem ebrietas ad genus peccati quod committitur contra seipsum, sub quo continetur non solum luxuria, sed etiam gula; maledicus autem refertur ad genus peccati quod committitur contra proximum, cui nocet aliquis non solum facto, sed etiam verbo, mala imprecando, vel male diffamando: quod pertinet ad detractionem, vel mala in faciem dicendo: quod pertinet ad contumeliam, et hoc totum pertinet ad rationem maledici, ut supra dictum est. Deinde, cum dicit <I>quid enim mihi est</I>, etc., assignat rationem eius quod dixerat. Et circa hoc tria facit. Primo assignat rationem, dicens: dixi hoc esse intelligendum de fratribus, et non de infidelibus. <I>Quid enim mihi est</I>, id est, quid ad me pertinet, <I>iudicare</I>, id est, sententiam condemnationis ferre, <I>de his qui foris sunt?</I> Id est, de infidelibus, qui sunt omnino extra Ecclesiam? Praelati enim Ecclesiarum accipiunt spiritualem potestatem super eos tantum, qui se fidei subdiderunt, secundum illud II Cor. X, 6: <I>in promptu habentes ulcisci omnem inobedientiam, cum impleta fuerit vestra obedientia</I>. Indirecte tamen praelati Ecclesiarum habent potestatem super eos qui foris sunt, inquantum propter eorum culpam prohibent fideles, ne illis communicent. Secundo adhibet similitudinem, dicens <I>nonne de his qui intus sunt vos iudicatis?</I> Quasi dicat: eadem auctoritate vos iudicatis, qua et ego. Unde nec vos non iudicatis nisi de vestris, ita et ego. Dicitur Eccli. X, 1: <I>iudex sapiens iudicabit populum suum</I>. Tertio respondet tacitae dubitationi. Posset enim videri, quod infideles essent meliores, qui propter peccata praedicta non condemnantur; sed hoc excludit, dicens: ideo nihil mihi de his qui foris sunt iudicare, <I>nam eos qui foris sunt</I>, id est, infideles, <I>iudicabit Deus</I>, scilicet iudicio condemnationis, non examinationis; quia, ut Gregorius dicit in moralibus, infideles damnabuntur sine iudicio discussionis et examinationis. Et quantum ad hoc dicitur Io. III, 18: <I>qui non credit, iam iudicatus est</I>, id est, manifestam in se habet causam condemnationis, et hoc gravius reservatur Dei iudicio, secundum illud Hebr. X, 31: <I>horrendum est incidere in manus Dei viventis</I>. Deinde, cum dicit <I>auferte malum</I>, etc., infert conclusionem principaliter intentam, dicens: ex quo hoc quod dixi <I>non commisceamini fornicariis</I>, intelligendum est de fidelibus, non de his qui foris sunt. Ergo <I>auferte malum</I>, scilicet hominem, <I>ex vobis ipsis</I>, id est, de vestra societate eiicite, secundum illud Deut. XIII, 5: <I>auferes malum de medio tui</I>. Est ergo considerandum ex praemissis apostoli verbis, quod non prohibemur communicare infidelibus, qui numquam fidem receperunt propter eorum poenam. Est tamen hoc cavendum aliquibus, scilicet infirmis, propter eorum cautelam, ne seducantur. Illi vero qui sunt firmi in fide, possunt eis licite communicare, et dare operam conversioni eorum, ut dicitur infra X, 27: <I>si quis infidelium vocat vos ad caenam et vultis ire, omne quod appositum fuerit manducate</I>. Infidelibus autem qui aliquando fideles fuerunt, vel sacramentum fidei receperunt, sicut haereticis et apostatantibus a fide, subtrahitur omnino communio fidelium, et hoc in eorum poenam, sicut et caeteris peccatoribus qui adhuc subduntur potestati Ecclesiae.</P>
<BR>
<DIV CLASS="C">Caput 6</DIV>
<DIV CLASS="D">Lectio 1</DIV>
<P TITLE="Super I Cor., cap. 6 l. 1"><A NAME="86250"><SPAN CLASS="ref">[86250] Super I Cor., cap. 6 l. 1 </SPAN></A>Supra apostolus reprehenderat Corinthios de negligentia iudicii, hic reprehendit in eis quaedam alia peccata circa iudicia. Et primo quantum ad iudices eorum coram quibus litigabant; secundo quantum ad ipsa iudicia, ibi <I>iam quidem omnino</I>. Circa primum tria facit. Primo arguit eos de inordinatione; secundo rationem reprehensionis assignat, ibi <I>an nescitis</I>; tertio remedium adhibet, ibi <I>saecularia igitur iudicia</I>. Dicit ergo primo: ita negligitis in iudicando vestros, sed tamen praesumptuosi estis subire infidelium iudicia, et hoc est quod dicit <I>audet</I>, id est, praesumit, <I>aliquis vestrum habens negotium</I>, scilicet saeculare, <I>adversus alium, iudicari apud iniquos</I>, id est, subire iudicium infidelium, <I>et non apud sanctos</I>, id est, apud fideles, qui sunt sacramentis fidei sanctificati. Hoc enim est inordinatum multipliciter. Primo quidem, quia per hoc derogatur auctoritati fidelium; secundo, quia derogatur dignitati fidelium quantum ad hoc quod infidelium iudicia subeunt; tertio quia per hoc datur occasio infidelibus iudicibus contemnendi fideles, quos dissentire vident; quarto, quia per hoc datur occasio infidelibus iudicibus calumniandi et opprimendi fideles, quos odio habent propter fidem et ritus diversitatem. Et ideo dicitur Deut. I, v. 15 s.: <I>tuli de tribubus vestris viros sapientes et nobiles, praecepique eis, dicens: audite illos, et quod iustum est iudicate</I>. Et eod. XVII, 15: <I>non poteris alterius gentis facere regem, qui non sit frater tuus</I>. Sed videtur esse contra id quod dicitur I Petr. II, 13: <I>subditi estote omni humanae creaturae propter Deum, sive regi tamquam praecellenti, sive ducibus tamquam ab eo missis</I>: pertinet enim ad auctoritatem principis iudicare de subditis. Est ergo contra ius divinum prohibere quod eius iudicio non stetur, si sit infidelis. Sed dicendum quod apostolus non prohibet, quin fideles, sub infidelibus principibus constituti, eorum iudicio compareant, si vocentur, hoc enim esset contra subiectionem, quae debetur principibus; sed prohibet quod fideles non eligant voluntarie infidelium iudicium. Deinde cum dicit <I>an nescitis</I>, etc., assignat rationem contra id, quod illi faciebant, sumptam ex hoc, quod derogabant auctoritati sanctorum. Et primo quantum ad auctoritatem quam habent super res mundanas; secundo quantum ad auctoritatem quam habent ad res supermundanas, id est, super Angelos, ibi <I>an nescitis, quoniam Angelos iudicabimus?</I> Dicit ergo primo: inordinatum est iudicium apud infideles, quia fideles habent auctoritatem iudicandi, <I>an nescitis, quia sancti de hoc mundo iudicabunt</I>, id est, de hominibus mundanis huius mundi? Quod quidem impletur tripliciter. Primo quidem secundum comparationem, scilicet secundum quod non solum boni iudicabunt malos, et sancti mundanos; sed etiam secundum quod boni iudicabuntur a melioribus, et mali iudicabunt peiores, secundum illud Matth. c. XII, 41: <I>viri Ninivitae surgent in iudicio cum generatione ista, et condemnabunt eam</I>. Secundo iudicabunt approbando sententiam iudicis, scilicet Christi, et hoc erit proprie iustorum, secundum illud Ps.: <I>laetabitur iustus cum viderit vindictam</I>. Unde Sap. III, 8 dicitur: <I>iudicabunt sancti nationes</I>. Tertio modo per sententiae prolationem. Et hoc erit apostolorum et similium, qui contemptis rebus mundi, solis spiritualibus inhaeserunt. Spiritualis enim iudicat omnia, ut dictum est supra II, 15. Unde et Matth. c. XIX, 28 dicitur: <I>vos qui secuti estis me, sedebitis super sedes, iudicantes duodecim tribus Israel</I>. Et in Ps. CXLIX, 6 s. dicitur: <I>gladii ancipites in manibus eorum, ad faciendam vindictam in nationibus</I>. Intelligitur autem ista prolatio sententiae non vocalis, sed spiritualis, inquantum per superiores sanctos inferiores vel etiam peccatores spirituali quadam illuminatione illuminabuntur, quales poenae, et qualia praemia eis debeantur: sicut etiam nunc homines illuminantur ab Angelis, vel etiam inferiores Angeli a superioribus. Secundo ex hoc, quod dictum est, argumentatur ad propositum, dicens <I>et si in vobis</I>, id est, per vos, <I>iudicabitur mundus</I>, id est, mundani homines, numquid <I>indigni estis, qui iudicetis de minimis</I>, scilicet de negotiis saecularibus, Lc. XVI, 10: <I>qui in modico iniquus est, et in maiori iniquus erit</I>. Deinde cum dicit <I>nescitis</I>, etc., argumentatur ad idem ex auctoritate sanctorum super Angelos. Et primo ponit eam, dicens <I>an nescitis, quoniam</I> nos, scilicet fideles Christi, <I>iudicabimus Angelos?</I> Quod quidem potest intelligi de malis Angelis, qui condemnabuntur a sanctis, quorum virtute sunt victi. Unde dominus, Lc. X, 19, dicit: <I>ecce dedi vobis potestatem calcandi super serpentes, et super omnem virtutem inimici</I>. Et in Ps. XC, 13: <I>super aspidem et basiliscum ambulabis</I>. Potest etiam hoc intelligi de bonis Angelis, quorum plurimi in comparatione quadam invenientur Paulo et similibus sibi inferiores. Unde signanter non dicit: iudicabitis, sed <I>iudicabimus</I>. Quamvis etiam dici possit, quod ex consequenti, si sancti iudicabunt homines bonos et malos, erit iudicium de bonis Angelis, quorum accidentale praemium augetur ex praemio sanctorum per Angelos illuminatorum, et etiam de malis Angelis, quorum poena augetur ex poena hominum per eos seductorum. Secundo argumentatur ad propositum, dicens <I>quanto magis saecularia</I>, scilicet iudicia, idonei erimus iudicare: qui enim est idoneus ad maiora, multo magis est idoneus ad minora. Unde et dominus, cui commiserat quinque talenta, postmodum commisit unum, ut habetur Matth. XXV, 28. Deinde cum dicit <I>saecularia igitur iudicia</I>, adhibet remedium contra culpam eorum. Et primo ponit remedium; secundo exponit, ibi <I>ad verecundiam vestram dico</I>. Dicit ergo primo: ergo ex quo sancti de hoc mundo iudicabunt, si habueritis inter vos saecularia iudicia, quae tamen habere non debetis, illos qui sunt contemptibiles in Ecclesia constituite ad iudicandum, potius scilicet quam iudicemini apud infideles. Unde et in Ps. CXL, 5 dicitur: <I>corripiet me iustus in misericordia, et increpabit me, oleum autem peccatoris non impinguet caput meum</I>. Et Eccle. IX, 4 dicitur: <I>melius est canis vivus leone mortuo</I>. Deinde cum dicit <I>ad verecundiam vestram dico</I>, exponit quo sensu praedicta dixit. Posset enim aliquis credere, quod ad litteram essent eligendi contemptibiliores ad iudicandum; sed hoc excludit, dicens <I>ad verecundiam vestram dico</I>. Quasi dicat: non hoc dixi ut ita fiat, sed ut vos faciam verecundari, illa scilicet confusione, quae adducit gratiam et gloriam, ut dicitur Eccli. IV, 25. Contemptibiles enim in Ecclesia essent eligendi ad iudicandum, si non invenirentur inter vos sapientes, quod esset vobis verecundum. Unde subdit <I>sic non est inter vos sapiens quisquam, qui possit iudicare inter fratrem et fratrem, sed frater cum fratre in iudicio contendit, et hoc apud infideles?</I> Potius autem quam hoc faceretis, deberetis constituere contemptibiles, qui sunt in Ecclesia, ad iudicandum et supplendum defectum sapientum, qui tamen non est apud vos, secundum illud quod supra primo, dixerat: <I>divites facti estis in illo, in omni verbo et in omni scientia</I>. Vel aliter ab illo loco <I>saecularia</I>, et cetera. Dixerat enim, quod sancti idonei sunt ad iudicandum saecularia, et ideo vult ostendere per quos iudicia saecularia debeant exerceri, scilicet per contemptibiles qui sunt in Ecclesia. Vocat autem contemptibiles illos, qui sunt sapientes in rebus mundanis, per comparationem ad illos, qui sunt sapientes in rebus divinis, quibus est reverentia exhibenda, qui in rebus temporalibus non occupantur, ut solis spiritualibus vacent. Et hoc est quod subditur <I>ad verecundiam vestram dico</I>; secundum aliam litteram: <I>ad reverentiam vestram</I>. Unde et apostoli dixerunt Act. c. VI, 2: <I>non est aequum relinquere nos verbum Dei, et ministrare mensis</I>. Postmodum autem redit ad id quod supra reprehenderat, scilicet quod Corinthii sub infidelibus iudicibus litigabant, dicens <I>sic non est inter vos sapiens quisquam</I>, scilicet in rebus temporalibus, quem supra contemptibilem dixit. Unde alia non mutantur a prima expositione, quae tamen videtur esse magis litteralis.</P>
<BR>
<DIV CLASS="D">Lectio 2</DIV>
<P TITLE="Super I Cor., cap. 6 l. 2"><A NAME="86251"><SPAN CLASS="ref">[86251] Super I Cor., cap. 6 l. 2 </SPAN></A>Postquam apostolus reprehendit Corinthios de hoc quod coram infidelibus iudicibus litigabant, hic reprehendit eos quantum ad ipsa iudicia. Et circa hoc duo facit. Primo ponit in quo peccabant circa iudicia; secundo manifestat quod dixerat, ibi <I>an nescitis</I>, et cetera. Circa primum duo facit. Primo reprehendit in eis circa iudicia id quod est licitum, sed non expediens; secundo id quod est penitus illicitum, ibi <I>sed et vos</I>, et cetera. Circa primum duo facit: primo ponit reprehensionem; secundo removet excusationem, ibi <I>quare non magis</I>, et cetera. Dicit ergo primo: dictum est, quod frater cum fratre in iudicio contendit, quod non solum malum est quod apud infideles contenditis, sed <I>iam quidem</I>, post conversionem vestram, <I>omnino delictum est in vobis</I>, id est, ad delictum vobis reputatur, <I>quod iudicia habetis inter vos</I>, inter quos scilicet debet esse pax: quia, ut dicitur II Tim. II, 24, <I>servum domini non oportet litigare, sed mansuetum esse ad omnes</I>. Apparet autem ex hoc, ut dicit hic Glossa Augustini, quod <I>peccatum est iudicium habere contra aliquem</I>, sed hoc videtur esse falsum: quia si peccatum est iudicium habere, videtur sequi quod etiam peccatum sit iudices constituere, cum hoc sit occasionem dare iudicium habentibus, cum tamen dicatur Deut. I, 16: <I>audite illos, et quod iustum est iudicate</I>, et postea subditur, <I>quia Dei iudicium est</I>. Solvitur enim in Glossa quod infirmis permittitur in iudicio sua repetere, non autem perfectis: quibus licet sua repetere, sed non in iudicio. Est autem sciendum hic, quod aliquid est perfectis illicitum, aliquid autem omnibus. Perfecti quidem proprium non habent, secundum illud Matth. XIX, 21: <I>si vis perfectus esse, vade et vende omnia quae habes, et da pauperibus, et veni, sequere me</I>; et ideo non licet eis in iudicio repetere quasi propria, cum eis non liceat habere proprium, licet tamen eis in iudicio repetere ea quae sunt communia. Non enim hoc faciendo peccant, sed magis merentur. Est enim opus charitatis defendere vel recuperare res pauperum, secundum illud Ps. LXXXI, 4: <I>eripite pauperem, et egenum de manu peccatoris liberate</I>. Sed iudicium adversus aliquem est illicitum omnibus quantum ad tria. Primo quidem quantum ad causam ex qua aliquis iudicium habet, puta ex cupiditate et avaritia. Unde, Lc. XII, 13, cum quidam de turba domino dixisset: <I>dic fratri meo ut dividat mecum haereditatem</I>, dominus dixit: <I>quis me constituit iudicem ad dividendum inter vos?</I> Postea subdit: <I>videte et cavete ab omni avaritia</I>. Secundo quantum ad modum iudicii, quia scilicet cum contentione et detrimento pacis iudicium prosequuntur; ut enim dicitur Iac. c. III, 16, <I>ubi zelus et contentio, ibi inconstantia et omne opus pravum</I>. Et hoc videtur apostolus in eis reprehendere, ut patet ex hoc quod supra dixit: <I>frater cum fratre in iudicio contendit</I>. Tertio ex perversitate iudicii, puta cum aliquis iniuste et fraudulenter in iudicio procedit, secundum illud Is. X, 2: <I>ut opprimerent pauperem, et vim facerent causae humilium populi mei</I>. Et hoc etiam apostolus in eis reprehendit, ut patet per id quod subdit: <I>sed vos iniuriam facitis</I>. Quarto propter scandalum quod sequitur. Unde et dominus mandat, Matth. V, 40: <I>qui vult tecum in iudicio contendere, et tunicam tuam tollere, dimitte ei et pallium</I>. Ex charitate vero, sua in iudicio repetere licitum est. Unde Gregorius dicit in moralibus: <I>cum curam rerum nobis necessitas imponit, quidam dum ea repetunt, solummodo sunt tolerandi: quidam vero servata charitate sunt prohibendi, scilicet ne rapientes non sua, semetipsos perdant</I>. Deinde cum dicit <I>quare non magis</I>, etc., tollit excusationem. Possent enim dicere: necessitas nos inducit ad iudicia habenda, ut scilicet resistamus iniuriis et fraudibus aliorum; sed hoc excludit, subdens, quantum ad primum, <I>quare non magis iniuriam</I>, scilicet manifestam, <I>accipitis</I>, scilicet patienter sustinendo, secundum illud quod dominus dicit, Matth. V, 39: <I>si quis te percusserit in maxillam, praebe ei et alteram</I>. Quantum vero ad secundum subdit <I>quare non magis fraudem patimini</I>, id est, dolosam seductionem, secundum illud Matth. V, 41: <I>si quis te angariaverit mille passus, vade cum illo et alia duo</I>. Sed, sicut Augustinus dicit in libro de sermone domini in monte, haec praecepta domini non sunt semper observanda in executione operis, sed semper sunt habenda in praeparatione animi, ut scilicet simus parati hoc facere vel sustinere potius, quam aliquid agere contra charitatem fraternam. Deinde cum dicit <I>sed vos</I>, etc., reprehendit in eis id quod est omnino illicitum. Et primo arguit in eis manifestam iniustitiam, cum dicit <I>sed vos iniuriam facitis</I>, scilicet manifeste loquendo contra iustitiam aliorum, vel in iudicio, vel extra iudicium. Eccli. IX, 17: <I>non placeat tibi iniuria iniustorum</I>. Secundo dolosam deceptionem, cum subdit <I>et fraudatis</I>, Prov. XII, 5: <I>consilia impiorum fraudulenta</I>. Tertio aggravat utrumque, cum subdit <I>et hoc fratribus</I>, id est, fidelibus, ad quos debemus bonum maxime operari, secundum illud Gal. ult.: <I>dum tempus habemus, operemur bonum ad omnes; maxime autem ad domesticos fidei</I>. Et ideo contra quosdam dicitur Ier. IX, 4: <I>omnis frater supplantans, supplantabit, et omnis amicus fraudulenter incedet</I>. Deinde, cum dicit <I>an nescitis</I>, etc., manifestat quod dixerat. Et primo, quantum ad id quod est omnino illicitum; secundo, quantum ad id quod est licitum, sed non expediens, ibi <I>omnia mihi licent</I>. Circa primum duo facit. Primo movet quaestionem; secundo determinat eam, ibi <I>nolite errare</I>, et cetera. Dicit ergo primo: dixi quod vos iniuriam facitis, et defraudatis, quod est iniquitatem committere, sed <I>an nescitis quod iniqui regnum Dei non possidebunt?</I> Quasi dicat: videmini haec nescire, dum ab iniquitate non receditis, cum tamen in Ps. VI, 9 et Matth. VII, 23 dicatur: <I>discedite a me, omnes qui operamini iniquitatem</I>. Deinde, cum dicit <I>nolite errare</I>, etc., determinat veritatem. Et primo ostendit periculum quod imminet iniquis; secundo ostendit quomodo ipsi hoc periculum evaserunt, ut timeant iterum in ipsum incidere, ibi <I>et hoc quidem aliquando fuistis</I>, et cetera. Dicit ergo primo: <I>nolite errare</I>, quod signanter dicit, quia circa impunitatem peccatorum aliqui multipliciter errabant, secundum illud Sap. II, 21: <I>et cogitaverunt, et erraverunt</I>. Quidam enim philosophi erraverunt credentes Deum non habere curam rerum humanarum, secundum illud Soph. I, 12: <I>non faciet dominus bene, et non faciet dominus male</I>. Quidam vero credentes solam fidem sufficientem esse ad salutem, secundum illud Io. XI, 26: <I>qui credit in me, non morietur in aeternum</I>. Quidam vero credentes per sola Christi sacramenta salvari, propter id quod dicitur Mc. ult.: <I>qui crediderit et baptizatus fuerit, salvus erit</I>, et Io. c. VI, 55: <I>qui manducat meam carnem, et bibit meum sanguinem, habet vitam aeternam</I>. Quidam vero propter sola opera misericordiae se impune peccare arbitrantur, propter illud quod dicitur Lc. XI, 41: <I>date eleemosynam, et ecce omnia munda sunt vobis</I>. Nec intelligunt quod haec omnia sine charitate non prosunt, secundum illud quod dicitur infra XIII, 2 s.: <I>si habuero omnem fidem, et distribuero in cibos pauperum omnes facultates meas, charitatem autem non habuero, nihil mihi prodest</I>. Et ideo subdit quod peccata contraria charitati a regno Dei excludunt, in quod sola charitas introducit, dicens <I>neque fornicarii, neque idolis servientes, neque adulteri</I> (de quibus dicitur Hebr. ult.: <I>fornicatores et adulteros iudicabit Deus), neque molles</I>, id est, mares muliebria patientes, <I>neque masculorum concubitores</I>, quantum ad agentes in illo vitio, de quibus dicitur Gen. XIII, 13: <I>homines Sodomitae pessimi erant et peccatores coram domino nimis, neque avari, neque fures</I> (de quibus dicitur Zach. V, 3: <I>omnis fur, sicut scriptum est, iudicabitur), neque ebriosi, neque maledici, neque rapaces regnum Dei possidebunt</I>. Dicitur enim Is. XXXV, 8: <I>via sancta vocabitur, non transibit per eam pollutus</I>. Et Apoc. XXI, 27: <I>non intrabit in illam aliquid coinquinatum, faciens abominationem</I>. Et est advertendum quod hic enumerat eadem vitia quae in praecedenti capitulo posuerat. Addit autem quaedam in genere luxuriae, scilicet adulterium et vitium contra naturam, in genere autem iniustitiae, furtum. Deinde, cum dicit <I>et haec quidem</I>, etc., ostendit quomodo praedictum periculum evaserunt. Et primo commemorat statum praeteritum, dicens <I>et quidem aliquando fuistis</I>, scilicet fornicarii et idolis servientes, etc., et ideo specialiter haec vitia commemorat, quia in eis abundaverunt, secundum illud Eph. V, 8: <I>eratis enim aliquando tenebrae, nunc autem lux in domino</I>. Secundo ostendit quomodo ab his intus fuerunt liberati, dicens <I>sed abluti estis</I>, scilicet virtute sanguinis Christi in Baptismo, secundum illud Apoc. I, 5: <I>lavit nos a peccatis nostris in sanguine suo. Sed sanctificati estis</I> virtute sanguinis Christi per gratiam consecrati, secundum illud Hebr. ult.: <I>Iesus ut sanctificaret per suum sanguinem populum, extra portam passus est. Sed iustificati estis</I>, ad statum iustitiae et virtutis, secundum illud Rom. VIII, 30: <I>quos vocavit, hos et iustificavit</I>. Subditur autem horum beneficiorum causa. Et primo ex parte humanitatis, Christi, cum dicit <I>in nomine domini nostri Iesu Christi</I>, id est, in fide et invocatione nominis Christi, secundum illud Act. IV, 12: <I>non est aliud nomen datum sub caelo hominibus, in quo oporteat nos salvos fieri</I>. Secundo ex parte divinitatis, cum subdit <I>et in spiritu Dei nostri</I>, secundum illud Ez. XXXVII, v. 5: <I>ecce ego mittam in vos spiritum, et vivetis</I>. Quia igitur tam potenti virtute liberati estis, ad eadem redire non debetis. Deinde, cum dicit <I>omnia mihi licent</I>, etc., manifestat id quod dixerat de prohibitione iudicii, ostendens quo sensu id reprehenderit, quia scilicet non reprehendit illud quasi omnino illicitum, sed quasi non expediens et nocivum. Et circa hoc duo facit. Primo proponit quod intendit; secundo rationem assignat, ibi <I>esca ventri</I>, et cetera. Circa primum duo facit. Primo proponit quod reprehenderat esse licitum, sed non expediens, dicens <I>omnia mihi licent</I>. Dicuntur autem illa licita quae homo facere non prohibetur; est autem duplex prohibitio, una coactionis, alia praecepti, et secundum hoc quidam intellexerunt illa licere a quibus non prohibetur aliqua necessitate cogente; et ideo, quia arbitrium hominis naturaliter liberum est a coactione, intellexerunt apostolum eo sensu dicere: <I>omnia mihi licent</I>, quia scilicet libero arbitrio hominis subiacent, sive sint bona, sive sint mala, secundum illud Eccli. XV, 18: <I>ante hominem bonum et malum, vita et mors, quodcumque voluerit, dabitur ei</I>. Sed hic modus loquendi alienus est a Scriptura sacra, in qua dicitur non licere ea quae divina lege prohibentur, secundum illud Matth. XIV, 4: <I>non licet tibi habere uxorem fratris tui</I>. Et ideo quod hic apostolus dicit <I>omnia mihi licent</I>, non potest absolute intelligi, sed ut sit accomoda distributio sub hoc sensu: omnia mihi licent, quae scilicet divina lege non prohibentur. Et potest hoc ad tria referri, primo quidem ad id quod dixerat de iudiciis, quia scilicet unicuique licet omnia sua iudicio repetere, cum non sit lege divina prohibitum. Alio modo potest referri ad id quod infra VIII, 8 dicturus est de indifferenti usu ciborum, ut sit sensus: licitum est mihi omnes cibos comedere, secundum illud Tit. I, v. 15: <I>omnia munda mundis</I>. Tertio potest referri ad id quod dicturus est infra IX, 4 ss., de sumptibus accipiendis, ut sit sensus: <I>omnia mihi licent</I>, scilicet accipere ad necessitatem vitae, sicut coapostolis meis. Subdit autem <I>sed non omnia expediunt</I>. Dicitur autem illud expedire, quod est sine impedimento finem consequendi. Contingit autem quod aliquid non totaliter excludit finem, sed impedimentum aliquod affert, sicut matrimonium non excludit hominem a regno Dei, impedimentum tamen affert, quia scilicet, ut infra VII, 34 dicit <I>quae sub viro est mulier, cogitat quomodo placeat viro</I>. Unde, Matth. XIX, 10, discipuli dicunt: <I>si ita est causa hominis cum uxore sua, non expedit nubere</I>. Sic ergo fornicari nec licet, nec expedit, quia totaliter excludit finem, qui est vita aeterna; matrimonium autem est licitum, sed non expediens. Secundum igitur hunc modum, sua in iudicio repetere, indifferenter omnibus cibis uti, sumptus accipere ab his quibus praedicatur, est quidem licitum, quia non est contra iustitiam, nec aliqua prohibetur lege; non tamen est expediens, vel quia impeditur pax ad proximum, vel infirmis scandalum aliquod generatur, vel aliqua maledicendi occasio praebetur; unde Eccli. XXXVII, 31: <I>non omnia omnibus expediunt</I>. Alio modo potest intelligi non absolute, sed sub conditione, ut sit sensus: dixi quod <I>neque fornicarii</I>, etc., <I>regnum Dei possidebunt</I>, et ideo non licent, quia finem excludunt; sed si omnia licerent mihi, <I>non omnia expediunt</I>, quia per ea praestatur impedimentum vitae humanae. Unde in persona impiorum dicitur Sap. V, 7: <I>lassati sumus in via iniquitatis et perditionis, et ambulavimus vias difficiles</I>. Secundo ostendit esse nocivum id quod supra reprehendit, dicens <I>omnia mihi licent</I>, ut supra expositum est, <I>sed</I> tamen <I>ego sub nullius redigar potestate</I>, scilicet hominis. Ille enim qui utitur eo quod non expedit, sive licitum, sive illicitum, quodammodo redigitur sub potestate rei alicuius, vel hominis. Rei quidem, quia qui nimis rem aliquam amat, quodammodo servus illius rei efficitur, secundum illud Rom. ult.: <I>huiusmodi non Christo domino serviunt, sed suo ventri</I>. Hominis autem, quia dum aliquis facit quod non expedit, quodammodo subiicitur iudicio aliorum, et specialiter ille qui sua in iudicio repetit, subiicitur potestati iudicis. Infra X, 29: <I>ut quid enim libertas mea iudicatur ab aliena conscientia?</I> Deinde, cum dicit <I>esca ventri</I>, etc., assignat rationem eius quod dixerat. Et primo quare omnia licent, dicens <I>esca ventri</I>, scilicet debetur, ut scilicet in ventre decocta in nutrimentum totius corporis cedat. <I>Et venter escis</I>, scilicet recipiendis et decoquendis deservit. Quia igitur ex Dei ordinatione venter est sollicitus ad escas recipiendas, et escae ad hoc deputatae sunt, quod in ventre ponantur, secundum illud Gen. I, v. 29 s.: <I>ecce dedi vobis omnem escam et cunctis animantibus, ut habeant ad vescendum</I>, non est illicitum quod homo res suas repetat, vel praedicator stipendia accipiat propter necessitatem escarum, vel ut etiam homo omnibus escis utatur. Secundo ibi <I>Deus autem</I>, etc., assignat rationem quare omnia non expediunt. Non enim expedit, quod homo patiatur aliquod detrimentum in eo quod numquam corrumpitur, scilicet in regno caelesti, propter id quod corrumpitur; et hoc accidit de esca et de ventre. Cessabit enim post hanc vitam escarum usus et ventris, quia corpora resurgentium conservabuntur absque cibo, Deo id faciente. Et hoc est quod dicit <I>Deus autem destruet</I>, id est, cessare faciet, <I>hunc</I>, scilicet ventrem, non quidem quantum ad essentiam, sed quantum ad effectum, quem nunc habet; <I>et has</I>, scilicet escas, quantum pertinent ad usum hominis, quia in resurrectione homines erunt sicut Angeli in caelo, ut dicitur Matth. XXII, 30.</P>
<BR>
<DIV CLASS="D">Lectio 3</DIV>
<P TITLE="Super I Cor., cap. 6 l. 3"><A NAME="86252"><SPAN CLASS="ref">[86252] Super I Cor., cap. 6 l. 3 </SPAN></A>Supra apostolus tripliciter reprehendit Corinthios circa iudicia, nunc autem redit ad reprehendendum peccatum fornicarii, cuius supra V, 1 mentionem fecerat, et in cuius iudicio Corinthii negligentes erant; improbat autem fornicationem quatuor rationibus, quarum prima sumitur ex divina ordinatione; secunda ex unione ad Christum, ibi <I>an nescitis quoniam corpora</I>, etc.; tertia ex corporis inquinatione, ibi <I>fugite fornicationem</I>; quarta ex gratiae dignitate, ibi <I>an nescitis</I>, et cetera. Circa primum duo facit. Primo ponit divinam ordinationem; secundo ordinationis finem, ibi <I>Deus enim</I>, et cetera. Circa primum considerandum est quod aliqui argumentum suae lasciviae sumunt ex ordinatione Dei. Qui enim fornicantur, utuntur suo corpore ad usum a Deo institutum. Sed hoc excludit, dicens quod esca est ordinata ad ventrem, et venter ad escas, <I>corpus autem</I> hominis <I>non fornicationi</I>, id est, non est ordinatum ad fornicandum, <I>sed domino</I>, id est, ad hoc est ordinatum, ut sit domini nostri Iesu Christi, <I>et dominus corpori</I>, id est, dominus Iesus Christus ad hoc datus est hominibus, ut humana corpora suae gloriae conformet, secundum illud Phil. III, 21: <I>reformabit corpus humilitatis nostrae, configuratum corpori claritatis suae</I>. Sed contra hoc videtur esse quod sicut venter ordinatus est a Deo ad usum ciborum; ita quaedam membra humani corporis sunt ordinata a Deo ad usum generationis, quibus fornicatio exercetur. Sed attendenda est differentia quantum ad duo. Primo quidem quod apostolus supra locutus est de uno corporis membro, scilicet de ventre, hic autem loquitur de toto corpore, quod sicut non est ordinatum ad fornicandum, ita nec ad escas sumendum; sed potius usus escarum est propter corpus, corpus autem propter animam, a qua percipit vitam secundum eius conditionem. Et quia omnia ordinantur in Deum sicut in finem, ideo corpus debet esse subiectum domino et ei dedicatum. Et quia supra locutus est de usu escarum in communi absque inordinatione, fornicatio autem est usus inordinatus ex membro fornicatoris. Unde nec ipsa membra sunt propter fornicationem, sed propter usum generationis ordinata ratione, cui omnia membra corporis deservire debent, sicut etiam venter non propter crapulam et ebrietatem, sed propter convenientem usum ciborum. Deinde, cum dicit <I>Deus vero</I>, etc., ponit finem ordinationis praedictae. Et primo ponit quid Deus circa dominum fecerit, dicens <I>Deus vero et dominum</I>, scilicet dominum Iesum Christum, <I>suscitavit</I> a mortuis, a quo ipse Christus petit in Ps. XL, v. 11: <I>tu autem, domine, miserere mei, et resuscita me</I>. Deus autem est et pater, et filius, et spiritus sanctus, unde et ipse Christus, qui est filius Dei, se suscitavit, et sua virtute resurrexit, secundum illud Ps. III, 6: <I>ego dormivi, et soporatus sum, et exsurrexi, quia dominus suscepit me</I>; et II Cor. ult.: <I>si crucifixus est ex infirmitate, sed vivit ex virtute Dei</I>. Secundo ponit quid circa nos facturus sit, dicens quod <I>nos suscitabit Deus per virtutem suam</I>, per quam scilicet Christum suscitavit, secundum illud Rom. VIII, 11: <I>qui suscitavit Iesum Christum a mortuis, vivificabit et mortalia corpora vestra</I>. Et est advertendum, quod supra de escis et ventre loquens, quae pertinent ad usum animalis vitae, dixit eas a Deo destruendas; nunc autem loquens de corpore et domino, facit mentionem de resurrectione, quia scilicet animali vita cessante natura corporis in melius reformabitur. Unde patet quod non est utendum corpore ad fornicationem, quae impedit futuram incorruptionem, secundum illud Gal. ult.: <I>qui seminat in carne, de carne et metet corruptionem</I>. Deinde, cum dicit <I>nescitis</I>, etc., ponit secundam rationem, quae sumitur ex affinitate humani corporis ad Christum, quae talis est: membra hominis fornicantis sunt membra meretricis; sed membra hominis sunt membra Christi; ergo per fornicationem fiunt membra Christi membra meretricis, quod est inconveniens. Circa quod quatuor facit. Primo ponit maiorem, dicens <I>an nescitis quoniam corpora vestra sunt membra Christi?</I> Quasi dicat: hoc non debetis nescire, quia quicumque estis regenerati in Christo, membra Christi estis effecti, secundum illud infra XII, 27: <I>vos estis corpus Christi, et membra de membro</I>. Et hoc non solum quantum ad animas quae ab eo iustificantur, sed etiam quantum ad corpora quae ab eo resuscitabuntur, ut dictum est. Secundo ponit conclusionem, dicens <I>tollens ergo membra Christi</I>, id est, iuste subtrahens servitio Christi, cui debent deputari (secundum illud Rom. VI, 13: <I>exhibeatis membra vestra, arma iustitiae, Deo), faciam</I>, scilicet eadem, <I>membra meretricis</I> esse fornicando? <I>Absit</I>: hoc enim est horrendum sacrilegium. Unde dicitur Mal. II, v. 11: <I>contaminavit Iudas sanctificationem domini quam dilexit, et habuit filiam Dei alieni</I>. Tertio ponit minorem, dicens <I>an nescitis quia qui adhaeret meretrici</I>, scilicet fornicando, <I>unum corpus efficitur?</I> Scilicet per immundam commixtionem. Et ad hoc probandum, inducit auctoritatem Genesis, dicens: <I>inquit</I>, enim Scriptura, scilicet Gen. II, 24: <I>erunt duo</I>, scilicet vir et mulier, <I>in carne una</I>, id est, per mixtionem carnalem una caro efficiuntur, et sic membra unius fiunt membra alterius. Sunt enim haec verba Adae de viro et uxore loquentis, quae apostolus hic etiam ad fornicationem refert, quia secundum speciem naturae non differunt utriusque actus. Est autem intelligendum, quod, sicut dicit philosophus in libro de generatione animalium, in masculo est principium activum generationis, in foemina est passivum. Et sicut in planta, cuius vita principaliter ordinatur ad generationem, semper est unum corpus, in quo utrumque principium unitur; ita in animalibus quae ordinantur ad altiores actus vitae, non semper est unum corpus habens haec duo principia, sed ex duobus fit unum in actu generationis. Quod quidem non est tantum viri, quia, sicut infra cap. VII, 4 dicitur, <I>vir non habet potestatem sui corporis, sed mulier</I>. <SPAN CLASS="nota" TITLE="Editio Taurinensis: Secundo &brvbar; corr. coni. Patricius Shaw">Quarto</SPAN> probat minorem, dicens <I>qui autem adhaeret domino</I>, etc., scilicet per fidem et charitatem, <I>est unus spiritus cum illo</I>, quia scilicet unitur ei unitate spirituali, non corporali. Unde et Rom. VIII, 9 dicitur: <I>si quis spiritum Christi non habet, hic non est eius</I>; et Io. XVII, 21 s.: <I>ut sint unum in nobis, sicut nos unum sumus</I>, scilicet per connexionem spiritus: et quia corpus deservit spiritui, consequens est ut etiam corpora nostra, membra eius sint, cui per spiritum unimur, non quidem carnali coniunctione, sed spirituali. Potest autem ex praemissis duabus rationibus una ratio conflari, ut scilicet quia corpus nostrum non est deputatum fornicationi, sed domino, hoc scilicet modo quod membra nostra sunt membra Christi, ut postmodum exponit, non faciamus ea membra meretricis fornicando. Deinde, cum dicit <I>fugite fornicationem</I>, etc., ponit tertiam rationem, quae sumitur ex corporis inquinatione. Primo ponit conclusionem intentam, dicens <I>fugite fornicationem</I>. Ubi notandum quod caetera vitia vincuntur resistendo, quia quanto magis homo particularia considerat et tractat, tanto minus in eis invenit unde delectetur, sed magis anxietur: sed vitium fornicationis non vincitur resistendo, quia quanto magis ibi homo cogitat particulare, magis incenditur; sed vincitur fugiendo, id est, totaliter vitando cogitationes immundas, et quaslibet occasiones, ut dicitur Zach. II, 6: <I>fugite de terra Aquilonis, dicit dominus</I>. Secundo assignat rationem, dicens <I>omne peccatum</I> aliud <I>quodcumque fecerit homo</I>, et cetera. Ad cuius evidentiam sciendum quod quaedam peccata non consummantur in carnali delectatione, sed in sola spirituali, ideo spiritualia vitia dicuntur, sicut superbia, avaritia, acedia; fornicatio autem completur maxime in carnali delectatione, et secundum hoc posset intelligi quod hic dicitur <I>omne peccatum quodcumque fecerit homo, extra corpus est</I>, quia scilicet completur praeter sui corporis delectationem. <I>Qui autem fornicatur, in corpus suum peccat</I>, quia scilicet eius peccatum in carne consummatur. Sed huic expositioni contrarium videtur esse, quod etiam peccatum gulae consummatur in delectatione corporis. Ad quod posset dici quod peccatum gulae sub luxuria continetur, inquantum ad ipsam ordinatur, secundum illud Eph. V, 18: <I>nolite inebriari vino, in quo est luxuria</I>. Sed melius potest dici, quod apostolus non dicit <I>qui fornicatur</I> corpore suo peccat, quod congrueret primae expositioni; sed <I>peccat in corpus suum</I>, id est, contra corpus suum, corrumpendo et inquinando illud praeter usum rationis. Unde et Apoc. III, 4: <I>habes pauca nomina in Sardis, qui non inquinaverunt vestimenta sua</I>, id est, corpus; et Apoc. XIX, 4: <I>hi sunt qui cum mulieribus non sunt coinquinati</I>. Vel aliter secundum Augustinum, hic in Glossa, qui fornicatur, in corpus suum peccat, quia anima eius totaliter carni in illo actu subiicitur, ita quod non possit aliud ibi cogitare. Unde in Ps. XXXI, 9 dicitur: <I>nolite fieri sicut equus et mulus, quibus non est intellectus</I>. Vel aliter: in corpus suum peccat, id est, contra uxorem suam, quae dicitur corpus viri, contra quam non ita directe sunt alia peccata, sicut viri fornicatio. Unde et I Thess. c. IV, 4 dicitur: <I>ut sciat unusquisque vestrum possidere vas suum in sanctificatione</I>, id est, uxorem suam. Vel secundum Augustinum potest intelligi de fornicatione spirituali, per quam anima adhaeret per amorem mundo, et recedit a Deo, secundum illud Ps. LXXII, 27: <I>perdes omnes qui fornicantur abs te</I>. Est ergo sensus <I>qui fornicatur</I>, recedens a Deo propter amorem mundi, <I>in corpus suum peccat</I>, id est, per corporalem concupiscentiam. Omne autem aliud peccatum, puta quod homo committit ex oblivione, vel ex ignorantia, seu negligentia, <I>est extra corpus</I>, id est, corporalem concupiscentiam. Deinde, cum dicit <I>an nescitis</I>, etc., ponit quartam rationem, quae sumitur ex dignitate gratiae, quae quidem ex duobus consurgit, scilicet ex gratia spiritus sancti, et ex redemptione sanguinis Christi. Circa hoc igitur tria facit. Primo proponit dignitatem corporis nostri, quam habet ex gratia spiritus sancti, dicens <I>an nescitis</I>, quasi dicat, ignorare non debetis, <I>quoniam membra vestra</I>, scilicet corporalia, <I>templum sunt spiritus sancti?</I> Sicut supra III, 16 dictum est: <I>nescitis quia templum Dei estis</I>. Et huius rationem assignat subdens <I>qui in vobis est</I>. Dicitur autem templum, domus Dei; quia igitur spiritus sanctus Deus est, conveniens est, quod in quocumque est spiritus sanctus, templum Dei dicatur. Est autem spiritus sanctus principaliter quidem in cordibus hominum, in quibus charitas Dei diffunditur per spiritum sanctum, ut dicitur Rom. V, 5. Sed secundario etiam est in membris corporalibus, inquantum exequuntur opera charitatis. Unde in Ps. LXXXIII, 3 dicitur: <I>cor meum et caro mea exultaverunt in Deum vivum</I>. Et ne hanc dignitatem sibi ascriberent, subdit <I>quem habetis a Deo</I>, non ex vobis. Unde Ioel. II, 28: <I>effundam de spiritu meo super omnem carnem</I>; et Act. V, 23: <I>spiritum suum dedit obedientibus sibi</I>. Secundo ponit dignitatem, quam habent corpora nostra ex redemptione sanguinis Christi, dicens <I>et non estis vestri</I> sed Iesu Christi, secundum illud Rom. XIV, 8: <I>sive vivimus, sive morimur, domini sumus</I>; II Cor. V, 15: <I>qui vivit, iam non sibi vivat</I>. Rationem huius assignat, dicens <I>empti estis pretio magno</I>, et ideo servi estis eius, qui vos redemit de servitute peccati. Unde infra VII, 22 dicitur: <I>qui liber vocatus est, servus est Christi; pretio enim empti estis</I>; et in Ps. XXX, 6: <I>redemisti me, domine Deus veritatis</I>. Dicitur autem pretium redemptionis magnum, quia non est corruptibile, sed aeternam habens virtutem, cum sit sanguis ipsius Dei aeterni. Unde I Petr. I, 18 s.: <I>redempti estis de vana vestra conversatione, non corruptibilibus auro vel argento, sed sanguine agni immaculati et incontaminati, Iesu Christi</I>. Tertio infert conclusionem intentam, dicens <I>glorificate ergo et portate Deum in corpore vestro</I>. Quia enim membra vestra sunt templum Dei, in corpore vestro nihil debet apparere, nisi quod ad gloriam Dei pertinet, et hoc est glorificare Deum in corpore vestro, quia in Ps. XXVIII, 9 dicitur: <I>in templo eius omnes dicent gloriam</I>. Ex. ult. dicitur: <I>operuit nubes tabernaculum testimonii, et gloria domini implevit illud</I>. Quia vero non estis vestri, sed estis servi Dei, debet corpus vestrum portare Deum, sicut equus vel aliud animal portat dominum suum. Unde in Ps. LXXII, 23 dicitur: <I>ut iumentum factus sum apud te</I>. Portat autem corpus nostrum dominum, inquantum divino ministerio deputatur. Sic ergo homo debet vitare, ne in corpus suum peccet fornicando, quod est contra gloriam Dei, et contra ministerium quod corpus nostrum debet Deo.</P>
<BR>
<DIV CLASS="C">Caput 7</DIV>
<DIV CLASS="D">Lectio 1</DIV>
<P TITLE="Super I Cor., cap. 7 l. 1"><A NAME="86253"><SPAN CLASS="ref">[86253] Super I Cor., cap. 7 l. 1 </SPAN></A>Postquam apostolus reprehendit fornicarium et sustinentes eum, hic accedit ad tractandum de matrimonio. Et circa hoc tria facit. Primo determinat de coniugatis et matrimonio iunctis; secundo, de virginibus, ibi <I>de virginibus autem</I>, etc.; tertio, de viduis, ibi <I>mulier alligata est</I>, et cetera. Circa primum duo facit. Primo instruit eos qui non sunt matrimonio iuncti, utrum scilicet debeant matrimonium contrahere; secundo manifestat quod dixerat, ibi <I>hoc autem dico</I>, et cetera. Circa primum duo facit. Primo manifestat quid circa hoc sit per se bonum; secundo, quid necessarium, ibi <I>propter fornicationem autem</I>, et cetera. Circa primum considerandum quod in detestationem fornicationis, contra quam locutus iam fuerat, aliqui non habentes zelum Dei secundum scientiam, intantum procedebant, quod etiam matrimonium condemnabant, secundum illud I Tim. IV, 2 s.: <I>in hypocrisi loquentium mendacium, prohibentium nubere</I>. Et quia hoc durum Corinthiis videbatur fidelibus, super hoc apostolo scripserunt, eius sententiam requirentes, et ideo apostolus eis respondet: ita reprehendi ea quae facitis. <I>De quibus autem scripsistis mihi</I>, respondeo, quantum ad matrimonium, <I>bonum est homini mulierem non tangere</I>. Circa quod notandum quod mulier data est viro ad adiutorium generationis: et in hoc differt vis generativa a nutritiva, quia vis nutritiva deservit homini ad conservationem individui; unde bonum est homini nutrimento uti, quia per hoc eius vita conservatur; generativa autem non deservit homini ad conservationem individui, sed ad conservationem speciei. Unde non potest dici quod <I>bonum est homini</I>, ad suum individuum, <I>mulierem tangere</I>, primo quidem quantum ad animam, quia, ut Augustinus dicit in Soliloquiis, <I>nihil sic deiicit animam ab arce virtutis suae, sicut contactus ille corporum, sine quo uxor haberi non potest</I>; et ideo Ex. XIX, 15 dicitur populo accepturo legem Dei: <I>estote parati in diem tertium, et ne appropinquetis uxoribus vestris</I>. I Reg. XXI, 4 dixit Abimelech ad David: <I>si mundi sunt pueri, maxime a mulieribus, manducent panem sanctum</I>. Secundo quantum ad corpus, quod vir subiicit per matrimonium potestati uxoris, se ex libero servum constituens. Servitus autem haec prae omnibus aliis est amara. Unde et Eccle. VII, 27 dicitur: <I>inveni amariorem morte mulierem</I>. Tertio quantum ad res exteriores, quarum occupatione necesse est hominem implicari, qui habet uxorem et filios nutriendos, cum tamen dicatur II Tim. II, 4: <I>nemo militans Deo implicat se negotiis saecularibus, ut ei placeat cui se probavit</I>. Deinde cum dicit <I>propter fornicationem</I>, etc., ostendit quid circa hoc sit necessarium. Primo quantum ad contractum matrimonii; secundo quantum ad actum matrimonii iam contracti, ibi <I>uxori vir debitum</I>, et cetera. Circa primum considerandum est, quod actus generativae virtutis ordinatur ad conservationem speciei per generationem filiorum, et quia mulier data est viro in adiutorium generationis, prima necessitas tangendi mulierem est propter procreationem filiorum. Unde Gen. I, 27 s. dicitur: <I>masculum et foeminam creavit eos, et benedixit eis Deus, et ait: crescite et multiplicamini, et replete terram</I>. Sed haec necessitas fuit circa institutionem humani generis, quamdiu oportuit multiplicari populum Dei per successionem carnis. Sed apostolus, considerans humanum genus iam multiplicatum et populum Dei iam esse augmentatum, non propagatione carnis, sed generatione quae est ex aqua et spiritu sancto, ut dicitur Io. III, 5, praetermisit hanc necessitatem, qua scilicet primitus institutum fuerat matrimonium in officium naturae, et proponit secundam necessitatem secundum quam institutum est in remedium culpae. Quia enim carnalis concupiscentia adhuc post Baptismum in fidelibus remanet, licet non dominetur, instigat homines maxime ad actus venereos propter vehementiam delectationis. Et quia maioris virtutis est totaliter hanc concupiscentiam superare, quam possit hominibus convenire, secundum illud Matth. XIX, v. 11: <I>non omnes capiunt verbum hoc</I>, necessarium est quod in parte concupiscentiae cedatur, et in parte superetur; quod quidem fit dum actus generationis ratione ordinatur, et non totaliter homo concupiscentia ducitur, sed magis concupiscentia subditur rationi. Habet autem hoc ratio naturalis, quod homo utatur generationis actu, secundum quod convenit generationi et educationi filiorum. Hoc autem in brutis animalibus invenitur, quod in quibuscumque speciebus animalium sola foemina non sufficit ad educationem prolis, masculus simul nutrit prolem cum foemina; et ad hoc exigitur, quod masculus cognoscat propriam prolem. Et ideo in omnibus talibus animalibus, ut patet in columbis, turturibus et huiusmodi, naturaliter indita est sollicitudo de educatione prolis. Et propter hoc in huiusmodi non sunt vagi et indifferentes concubitus, ex quibus sequeretur incertitudo prolis; sed masculus determinatus determinatae foeminae coniungitur, non indifferenter quaelibet cuilibet, sicut accidit in canibus et aliis huiusmodi animalibus, in quibus sola foemina nutrit prolem. Maxime autem in specie humana masculus requiritur ad prolis educationem, quae non solum attenditur secundum corporis nutrimentum, sed magis secundum nutrimentum animae, secundum illud Hebr. XII, 9: <I>patres quidem carnis nostrae habuimus eruditores et reverebamur eos</I>; et ideo ratio naturalis dictat quod in specie humana non sint vagi et incerti concubitus, quales sunt concubitus fornicarii, sed sint determinati viri ad determinatam foeminam, quae quidem determinatio fit per legem matrimonii. Sic igitur triplex bonum habet matrimonium, primum quidem quod est in officium naturae, prout scilicet ordinatur ad generationem et educationem prolis, et hoc bonum est bonum prolis. Secundum bonum habet prout est in remedium concupiscentiae, quae scilicet coarctatur ad determinatam personam, et hoc bonum dicitur fides, quam scilicet vir servat uxori suae, non accedens ad aliam, et similiter uxor viro. Tertium bonum habet, prout in fide contrahitur Christi, quod quidem bonum dicitur sacramentum, inquantum significat coniunctionem Christi et Ecclesiae, secundum illud Eph. V, 32: <I>sacramentum hoc magnum est, ego autem dico in Christo, et Ecclesia</I>. Hoc est ergo quod dicit: dictum est quod <I>bonum est homini mulierem non tangere</I>, sed quia ad hoc bonum non sunt omnes homines idonei, <I>unusquisque vir, propter fornicationem</I>, scilicet vitandam, <I>suam uxorem habeat</I>, id est, sibi determinatam, ut tollantur vagi et incerti concubitus, quod pertinet ad fornicationem. Unde et Prov. V, 18: <I>laetare cum muliere adolescentiae tuae</I>, et postea subditur: <I>quare seduceris, fili mi, ab aliena?</I> Deinde cum dicit <I>uxori vir debitum reddat</I>, etc., agit de usu matrimonii contracti. Et primo agit de debito reddendo; secundo de debiti intermissione, ibi <I>nolite fraudare</I>, et cetera. Circa primum duo facit. Primo proponit quod intendit, dicens: dictum est quod vir habeat uxorem, et uxor virum; habendi autem haec est ratio, ut <I>vir reddat debitum uxori</I>, scilicet de suo corpore per carnalem commixtionem, <I>similiter autem et uxor viro</I>, quia quantum ad hoc ad paria iudicantur. Unde mulier non est formata de pedibus viri tamquam ancilla, nec de capite tamquam domina, sed de latere tamquam socia, ut legitur Gen. II, 21. Unde et mutuo debent sibi debitum reddere, secundum illud Rom. XIII, 7: <I>reddite omnibus debita</I>. Secundo assignat debiti rationem, dicens <I>mulier non habet potestatem sui corporis</I>, scilicet ad actum generationis, ut scilicet possit proprio arbitrio vel continere, scilicet vel alteri se tradere; <I>sed vir</I>, scilicet habet potestatem sui corporis, quantum scilicet ad usum carnalis copulae, et ideo uxor debet viro proprii corporis officium offerre. <I>Similiter autem et vir sui corporis potestatem non habet, sed mulier</I>, et cetera. Unde et ipse debet sui corporis officium offerre uxori, legitimo impedimento cessante. Unde et Gen. c. II, 24 dicitur: <I>adhaerebit uxori suae, et erunt duo in carne una</I>. Deinde cum dicit <I>nolite fraudare invicem</I>, etc., agit de intermissione debiti reddendi. Et primo ostendit qualiter intermitti debeat actus coniugalis. Circa quod docet unum esse cavendum, ne scilicet hoc per fraudem fiat, dicens <I>nolite fraudare invicem</I>, ut scilicet velit vir continere, invita uxore, aut etiam e converso. Quod apostolus fraudem nominat, quia unus subtrahit alteri quod ei debetur, quod ad fraudem pertinet, non minus in actu matrimonii, quam in aliis rebus. Unde et Prov. c. XII, 27 dicitur: <I>non inveniet fraudulentus lucrum</I>, quia scilicet ille, qui tali fraude continentiam Deo offert, non lucratur meritum vitae aeternae. Sicut enim dicit Augustinus non vult Deus tale lucrum tali damno compensari, ut dum unus coniugum continet, altero invito, ille incidat in damnabiles corruptelas. Tria autem docet observanda in tali intermissione: quorum primum est ut fiat ex communi consensu. Unde dicit <I>nisi forte ex consensu</I>. Unde dicitur Eccli. XXV, 1 s.: <I>in tribus beneplacitum est spiritui meo, quae sunt probata coram Deo et hominibus: concordia fratrum, et amor proximorum, vir et mulier bene sibi consentientes</I>. Secundum est, ut sit ad certum tempus. Unde subdit <I>nisi forte ad tempus</I>, secundum illud Eccle. c. III, 5: <I>tempus amplexandi, et tempus longe fieri ab amplexibus</I>. Tertium est, ut hoc fiat propter debitum finem, scilicet causa spiritualium actuum, ad quos continentia reddit magis aptos. Unde subdit <I>ut vacetis orationi</I>, secundum illud Ioel. II, 14: <I>sacrificium et libamen domino Deo nostro</I>, et postea subdit: <I>egrediatur sponsus de cubili suo, et sponsa de thalamo suo</I>. Secundo agit de reiteratione coniugalis actus; et primo ponit documentum, dicens <I>iterum revertimini in idipsum</I>, ut scilicet vobis invicem debitum reddatis, finito tempore orationis. Unde et III Reg. VIII, 66 dicitur, quod celebratis dedicationis solemniis, <I>profecti sunt in tabernacula sua laetantes</I>. Secundo assignat rationem documenti. Non enim hoc dicit, quasi sit necessarium ad salutem, sed ad periculum vitandum. Unde subdit <I>ne tentet vos Satanas</I>, id est, ne sua tentatione vos prosternat; sicut etiam dicitur I Thess. III, 5: <I>ne forte vos tentaverit is qui tentat, et inanis sit labor noster</I>. Tentatio autem Satanae non est fortibus timenda, de quibus dicitur I Io. II, 14: <I>scribo vobis, iuvenes, quoniam fortes estis, et verbum Dei manet in vobis, et vicistis malignum</I>. Est autem timenda debilibus, unde subdit <I>propter incontinentiam vestram</I>, id est, propter pronitatem ad incontinentiam, ex quo contingit, quod Diabolus hominem tentando prosternit, et provocatur ad tentandum, secundum illud I Petr. ult.: <I>circuit quaerens quem devoret</I>. Deinde cum dicit <I>hoc autem dico</I>, etc., manifestat quo sensu praedicta sunt accipienda, et primo facit quod dictum est; secundo, rationem assignat, ibi <I>volo autem</I>, etc.; tertio, exponit quod dixerat, ibi <I>dico autem</I>, et cetera. Dicit ergo primo: dixi, quod unusquisque suam uxorem habeat, et unaquaeque mulier virum suum, et iterum quod post continentiam determinati temporis, iterum revertamini in idipsum. <I>Hoc autem dico secundum indulgentiam</I>, id est, parcens infirmitati vestrae, <I>non secundum imperium</I>, quasi scilicet vobis necessarium ad salutem. Subditis enim sunt quaedam eorum infirmitati indulgenda, et non ad bona imperio cogendi. Unde contra quosdam praelatos dicitur Ez. XXXIV, 4 s.: <I>cum austeritate imperabatis eis, et cum potentia, et dispersi sunt greges mei</I>. Sed videtur apostolus inconvenienter loqui; indulgentia enim non est nisi de peccato. Per hoc ergo quod apostolus, secundum indulgentiam se dicit matrimonium concessisse, videtur exprimere quod matrimonium sit peccatum. Sed ad hoc potest responderi dupliciter. Uno modo ut indulgentia sumatur hic pro permissione. Est autem duplex permissio: una quidem de minus malo, sicut dicitur Matth. c. XIX, 8, quod <I>Moyses permisit Iudaeis dare libellum repudii propter duritiam cordis eorum</I>, scilicet ad vitandum uxoricidium, ad quod erant proni. Talis enim permissio non fit in novo testamento propter sui perfectionem, secundum illud Hebr. VI, 1: <I>ad perfectum feramur</I>. Alia autem est permissio de minus bono, cum scilicet homo praecepto non cogitur ad maius bonum; et hoc modo apostolus hic indulget, id est, permittit matrimonium, quod est minus bonum quam virginitas, quae non praecipitur, quae est maius bonum. Alio modo potest accipi indulgentia prout respicit culpam, secundum illud Is. XXVI, 15: <I>indulsisti, domine, indulsisti genti</I>. Et secundum hoc indulgentia refertur ad actum coniugalem secundum quod habet annexam culpam venialem, tamen propter bona matrimonii sine quibus esset mortalis. Unde considerandum est quod actus coniugalis quandoque quidem est meritorius, et absque omni culpa mortali vel veniali, puta cum ordinatur ad bonum prolis procreandae et educandae ad cultum Dei: sic enim est actus religionis; vel cum fit causa reddendi debitum: sic enim est actus iustitiae. Omnis autem actus virtutis est meritorius, si sit cum charitate. Quandoque vero est cum culpa veniali, scilicet cum quis ad actum matrimonialem ex concupiscentia excitatur, quae tamen infra limites matrimonii sistit, ut scilicet cum sola uxore sit contentus. Quandoque vero est culpa mortalis, puta cum concupiscentia fertur extra limites matrimonii, scilicet cum aliquis accedit ad uxorem, aeque libenter vel libentius ad aliam accessurus. Primo ergo modo actus matrimonii non requirit indulgentiam; secundo modo habet indulgentiam inquantum aliquis consentiens concupiscentiae in uxorem, non fit reus peccati mortalis; tertio modo omnino indulgentiam non habet. Deinde cum dicit <I>volo autem</I> etc., assignat rationem eius quod dixerat, et primo quare non loquatur secundum imperium; secundo quare loquatur secundum indulgentiam, ibi <I>sed unusquisque</I>, et cetera. Circa primum considerandum est quod nullus sapiens praecipit illud cuius contrarium magis vult fieri. Ideo apostolus non praecipit quod homines matrimonium contrahant, vel matrimonio contracto utantur, quia magis vult quod homines contineant. Et hoc est quod dicit <I>volo autem omnes</I>, homines, <I>esse sicut meipsum</I>, ut scilicet contineant, sicut ego contineo. Et similiter dicit Act. XXVI, 29: <I>opto apud Deum omnes qui audiunt, fieri tales qualis ego sum</I>. Sed contra hoc videtur esse, quia si omnes homines continerent, sicut apostolus continebat, cessasset generatio, et sic non fuisset impletus numerus electorum, quod erat contra dispositionem divinam. Dicunt quidam quod apostolo revelatum erat, quod si omnes homines salvarentur in continentia viventes, sicut ipse vivebat, sufficiebat ad implendum numerum electorum. Sed hoc nulla auctoritate fulcitur; et ideo potest dici, quod apostolus volebat omnes esse continentes, quia scilicet volebat hoc de singulis, non tamen volebat quod omnes simul continerent. Vel potest dici, et melius, quod volebat omnes homines esse continentes voluntate antecedente, sicut ipse dicit I Tim. II, 4, quod <I>Deus vult omnes homines salvos fieri</I>, non autem voluntate consequente, qua Deus vult quosdam salvare, scilicet praedestinatos, et quosdam damnare, scilicet reprobatos, secundum illud Mal. I, 2 s.: <I>Iacob dilexi, Esau autem odio habui</I>. Est autem voluntas antecedens de eo, quod absolute consideratum est melius, sicut omnes homines esse salvos, vel continentes: voluntas autem consequens est de eo, quod est melius, consideratis circumstantiis personarum et negotiorum, et secundum hoc Deus vult quosdam damnare, et apostolus quosdam matrimonio iungi. Deinde cum dicit <I>sed unusquisque</I>, assignat rationem quare secundum indulgentiam matrimonium permiserit, quia scilicet non quilibet tantae virtutis donum accepit a Deo, ut scilicet possit totaliter continere, sicut et dominus dixit Matth. XIX, 11: <I>non omnes capiunt verbum hoc, sed qui capere potest, capiat</I>. Et hoc est quod dicit: vellem quidem omnes esse continentes, <I>sed unusquisque proprium</I>, id est, secundum certam mensuram, <I>habet donum ex Deo, alius quidem sic</I>, puta ut in virginitate Deo serviat, <I>alius vero sic</I>, id est, ut Deo serviat in matrimonio, secundum illud Matth. XXV, v. 15: <I>uni dedit quinque talenta, alii vero duo, alii vero unum, unicuique secundum propriam virtutem</I>. Et Sap. VIII, 21: <I>scivi quoniam aliter non possum esse continens, nisi Deus det, et hoc ipsum erat sapientiae scire cuius esset hoc donum</I>. Deinde cum dicit <I>dico autem</I>, etc., exponit quod obscure dixerat. Et primo quantum ad hoc quod dixerat: <I>volo omnes homines esse sicut meipsum</I>, quia scilicet hoc est absolute melius. Unde dicit <I>dico autem</I>, scilicet exponendo, <I>non nuptis</I>, id est, virginibus, <I>et viduis: bonum est illis si sic permanserint</I>, scilicet continentes, <I>sicut ego</I>, secundum illud Sap. c. IV, 1: <I>quam pulchra est casta generatio cum claritate</I>. Secundo quantum ad hoc quod dixerat: <I>sed unusquisque</I>, etc., quasi dicat: quia non quilibet hoc donum accepit a Deo ut contineat. Unde dicit <I>quod si non continent</I>, id est, si donum continendi non acceperunt, <I>nubant</I>, id est, matrimonio iungantur, secundum illud I Tim. V, 14: <I>volo iuvenes nubere</I>. Et assignat rationem, subdens <I>melius est enim nubere, quam uri</I>, id est, concupiscentia superari. Concupiscentia enim est calor quidam noxius; qui ergo concupiscentia impugnatur, calescit quidem, sed non uritur, nisi humorem gratiae perdat a concupiscentia superatus. Unde Iob XXXI, 12 dicitur: <I>ignis est usque ad consummationem devorans, et universa eradicans germina</I>. Est autem hic attendendum quod apostolus utitur abusiva comparatione; nam nubere bonum est, licet minus, uri autem est malum. Melius est ergo, id est magis tolerandum, quod homo minus bonum habeat, quam quod incurrat incontinentiae malum; et hoc est quod supra dixit <I>propter fornicationem</I>, scilicet vitandam, <I>unusquisque suam uxorem habeat</I>, etc., et postmodum: <I>ne tentet vos Satanas propter incontinentiam vestram</I>.</P>
<BR>
<DIV CLASS="D">Lectio 2</DIV>
<P TITLE="Super I Cor., cap. 7 l. 2"><A NAME="86254"><SPAN CLASS="ref">[86254] Super I Cor., cap. 7 l. 2 </SPAN></A>Supra apostolus posuit documenta de contractu matrimonii, hic instruit eos qui iam matrimonium contraxerunt de matrimonio non dissolvendo: et primo docet eos qui sunt in matrimonio iuncti, ut in matrimonio maneant; secundo ponit utilem doctrinam quantum ad omnes status vel conditiones hominum, ibi <I>unumquemque sicut vocavit Deus</I>, et cetera. Circa primum duo facit: primo agit de indissolubilitate matrimonii quantum ad eos qui sunt unius cultus; secundo quantum ad eos qui sunt in dispari cultu, ibi <I>nam caeteris ego dico</I>, et cetera. Circa primum duo facit: primo ponit praeceptum de indissolubilitate matrimonii; secundo docet quid sit servandum quando matrimonium quodammodo separatur, ibi <I>quod si discesserit</I>, et cetera. Dicit ergo primo: dixi non nuptis, id est, virginibus et viduis, quod melius est eis si sic permanserint, <I>his autem qui matrimonio sunt iuncti</I> non patet eadem conditio: his enim <I>praecipio non ego</I>, scilicet indicta mihi auctoritate, <I>sed dominus</I>, hoc praecepit.</P>
<DIV CLASS="centro">
<BR>
<P>
<A HREF="iopera.html"><IMG SRC="icons/index.gif" WIDTH="19" HEIGHT="19" ALIGN="middle" BORDER="0" ALT="Ad indicem operum omnium Sancti Thomae"></A>
&nbsp;
<A HREF="c1cn.html"><IMG SRC="icons/nota.gif" WIDTH="19" HEIGHT="19" ALIGN="middle" BORDER="0" ALT="nota ad textum"></A>
&nbsp;
<A HREF="c1r.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<BR><HR><BR>
<ADDRESS>&copy; 2019 Fundaci&oacute;n Tom&aacute;s de Aquino quoad hanc editionem<BR>Iura omnia asservantur<BR>OCLC nr. <A HREF="http://worldcatlibraries.org/wcpa/oclc/49644264" STYLE="text-decoration=none">49644264</A></ADDRESS>
</DIV>
</body>
</HTML>
