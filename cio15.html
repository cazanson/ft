<!doctype HTML PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd">
<html LANG="LA">
<head>
<meta HTTP-EQUIV="Content-Type" CONTENT="text/html; charset=ISO-8859-1">
<meta HTTP-EQUIV="Content-Style-Type" CONTENT="text/css">
<meta HTTP-EQUIV="Content-Script-Type" CONTENT="text/javascript">
<meta NAME="keywords" CONTENT="Thomas de Aquino, Corpus Thomisticum">
<meta NAME="language" CONTENT="Latin">
<meta NAME="security" CONTENT="public">
<meta NAME="owner" CONTENT="ealarcon@unav.es">
<meta NAME="author" CONTENT="Enrique Alarc&oacute;n">
<meta NAME="abstract" CONTENT="">
<link REL="stylesheet" MEDIA="screen" HREF="vscreen.css" TYPE="text/css">
<link REL="stylesheet" MEDIA="print" HREF="vprint.css" TYPE="text/css">
<link REL="stylesheet" MEDIA="aural" HREF="vaural.css" TYPE="text/css">
<meta name="viewport" content="width=device-width, initial-scale=1" />
<title>Thomas de Aquino, Expositio super Iob ad litteram, cap. 15-21</title>
<script type="text/javascript">
document.ondblclick = goPage;
  function findSelection(){
        if (document.getSelection){ txt = document.getSelection();}
        else if (document.selection){ txt = document.selection.createRange().text;}
        else {return "";}
        return txt;
  }
  function goPage(){
        var word = findSelection();
        if (word != "") {
                var toast = window.open("http://www.perseus.tufts.edu/hopper/morph?la=la&l="+word,"","width="+screen.width*0.75+",height="+screen.height*0.75+",screenX="+screen.width*0.125+"px,screenY="+screen.height*0.125+"px,scrollbars=1,resizable=1,toolbar=0");
        }
  }
  </script>
</head>
<BODY id="content"><!-- assigning the id="content" triggers the styles in the style.css file -->
<A HREF="index.html"><DIV CLASS="tres">CORPUS THOMISTICUM</DIV></A>
<DIV CLASS="uno">Sancti Thomae de Aquino</DIV>
<DIV CLASS="uno">Expositio super Iob ad litteram</DIV>
<DIV CLASS="dos">a capite XV ad caput XXI</DIV>
<BR>
<DIV CLASS="centro">
<TABLE ALIGN="center" SUMMARY="Imago">
<TR>
<TH><IMG SRC="icons/conso190.jpg" WIDTH="236" HEIGHT="190" BORDER="0" ALT="Thomas de Aquino a Vel&aacute;zquez depictus" ALIGN="middle"></TH>
</TR>
</TABLE>
<BR>
<SPAN CLASS="tres">Textum Leoninum Romae 1965 editum<BR>et automato translatum a Roberto Busa SJ in taenias magneticas<BR>denuo recognovit Enrique Alarc&oacute;n atque instruxit<BR><BR></SPAN>
<BR><HR><BR>
<P>
<A HREF="cio03.html"><IMG SRC="icons/ageretro.gif" WIDTH="19" HEIGHT="19" ALIGN="middle" BORDER="0" ALT="age retro"></A>
&nbsp;
<A HREF="cio22.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<SCRIPT LANGUAGE="JavaScript" TYPE="text/javascript">
<!--
// original code by Bill Trefzger 12/12/96; revised by Enrique Alarcon 12/9/2000
function go(){if(document.selecter.select1.options[document.selecter.select1.selectedIndex].value !="none"){location=document.selecter.select1.options[document.selecter.select1.selectedIndex].value}}
document.write('<FORM NAME="selecter"><SELECT NAME="select1">');
document.write('<OPTION VALUE="none">INDEX');
document.write('<OPTION VALUE="none">------------------------------------------------');
document.write('<OPTION VALUE="index.html">Corpus Thomisticum');
document.write('<OPTION VALUE="iopera.html">Opera omnia');
document.write('<OPTION VALUE="zbiblia.html">Bibliographia Thomistica');
document.write('<OPTION VALUE="none">-------------------------------------------');
document.write('<OPTION VALUE="#84913">Super Iob, cap. 15');
document.write('<OPTION VALUE="#84914">Super Iob, cap. 16');
document.write('<OPTION VALUE="#84915">Super Iob, cap. 17');
document.write('<OPTION VALUE="#84916">Super Iob, cap. 18');
document.write('<OPTION VALUE="#84917">Super Iob, cap. 19');
document.write('<OPTION VALUE="#84918">Super Iob, cap. 20');
document.write('<OPTION VALUE="#84919">Super Iob, cap. 21');
document.write('</SELECT>');
document.write('<BR><BR>');
document.write('<INPUT TYPE="button" VALUE="Agedum" ONCLICK="go()">');
document.write('</FORM>');
// -->
</SCRIPT>
<BR><HR><BR>
</DIV>
<DIV CLASS="C">Caput 15</DIV>
<P TITLE="Super Iob, cap. 15"><A NAME="84913"><SPAN CLASS="ref">[84913] Super Iob, cap. 15 </SPAN></A><I>Respondens autem Eliphaz Themanites dixit</I>. Auditis verbis Iob, Eliphaz non ad profunditatem sententiarum eius respondet sed nititur ad calumniose reprehendendum aliqua verba a Iob prolata, secundum superficiem ipsorum verborum ea considerans et non secundum profunditatem intellectus eorum. Et primo quidem reprehendit hoc quod Iob dixerat in principio suae locutionis <I>et mihi est cor sicut et vobis, nec inferior vestri sum</I>, in quo quidem de duobus eum notat: primo quidem de inani gloria quia se ipsum commendat, et hoc est quod dicit <I>numquid sapiens respondebit quasi in ventum loquens</I>: in ventum enim loqui videtur qui ad gloriam captandam verba componit; secundo autem de iracundia, propter hoc quod obiurgando loqui inceperat cum dixerat <I>ergo vos estis soli homines</I> etc., et ideo subdit <I>et implebit ardore stomachum suum</I>, idest iracundia animum suum? Deinde reprehendit eum de hoc quod dixerat <I>disputare cum Deo cupio</I>, et iterum <I>duo tantum ne facias mihi, et tunc a facie tua non abscondar</I> etc., in quo quidem eum notat multipliciter: primo quidem de superbia quia contra maiorem se contendit, et hoc est quod dicit <I>arguis eum verbis qui non est aequalis tui</I>; secundo de stultitia quia Eliphaz talem disputationem nocivam reputabat, unde subdit <I>et loqueris quod tibi non expedit</I>, disputando scilicet cum Deo. Et quare non expediat cum eo disputare, ostendit per hoc quod huiusmodi disputatio duo valde necessaria excludere videtur, quorum primum est timor Dei: qui enim timet aliquem non praesumit cum eo contendere, unde etiam et Iob supra dixerat <I>fortitudo tua non me terreat</I>, et ideo Eliphaz hic subdit <I>quantum in te est evacuasti timorem</I>, quia scilicet conatus es a te timorem Dei excludere; secundum est oratio ad Deum: non enim est eiusdem contendere cum aliquo et eum rogare, et ideo subdit <I>et tulisti</I>, idest abstulisti, <I>preces coram domino</I>, contra id quod supra Eliphaz dixerat <I>quamobrem ego deprecabor dominum</I>. Disputaverat autem Iob cum Deo non ex superbia sed ex fiducia veritatis, sed Eliphaz temerarie iudicavit hoc ex iniquitate procedere, unde subdit <I>docuit enim iniquitas tua os tuum</I>; et hoc ex effectu apparet quia blasphemas, unde sequitur <I>et imitaris linguam blasphemantium</I>. Blasphemans enim est qui Dei iustitiam negat, sed linguam blasphemantis imitari videtur qui cum Deo disputat de eius iustitia: disputare enim de aliquo videtur esse dubitantis de illo, dubitans autem propinquus est neganti. Volens ergo Eliphaz contra disputationem Iob loqui, primo dicit quod Iob tam manifeste male locutus est quod non indiget alio reprehensore sed ipsa verba eius indicant eius malitiam, et hoc est quod dicit <I>condemnabit te os tuum et non ego, et labia tua respondebunt tibi</I>, quasi dicat: non indigent verba tua alio respondente sed ipsa se interimunt. Ostendit tamen multipliciter disputationem praedictam non fuisse convenientem: primo quidem per comparationem eius ad omnes creaturas; si enim aliqua creatura cum Deo contendere posset, hoc praecipue competeret primae et excellentissimae creaturae: quod non conveniebat Iob, unde dicit <I>numquid primus homo tu natus es et ante omnes colles formatus</I>, ut ex hoc scilicet competat tibi pro toto humano genere vel pro tota creatura disputare cum Deo? Secundo per comparationem ad Deum: ille enim potest cum aliquo de factis eius disputare convenienter qui cognoscit rationem qua ille cum quo disputat operatur, quam quidem cognoscere potest dupliciter: uno modo ut ab eo addiscens, alio modo ut per superiorem sapientiam de factis alterius iudicans; sed neutrum competit Iob in comparatione hominis ad Deum, et hoc est quod dicit <I>numquid consilium Dei audisti</I>, quantum ad primum, <I>et inferior te erit eius sapientia</I>, quantum ad secundum, ut sic cum Deo disputare possis? Tertio per comparationem ad alios homines, quibus non magis sciens apparet ut ex fiducia maioris scientiae cum Deo disputare praesumat, unde dicit <I>quid nosti</I>, scilicet per fidem vel revelationem, <I>quod ignoremus? Quid intelligis</I>, naturali cognitione, <I>quod nesciamus?</I> Sed quia posset se Iob iactare de scientia accepta ab aliis, subdit <I>et senes</I>, scilicet dignitate scientiae et vitae, <I>et antiqui</I> tempore <I>sunt in nobis multo vetustiores quam patres tui</I>, idest quam magistri tui a quibus scientiam accepisti vel, ad litteram, quam tui progenitores; per maiorem autem vetustatem maiorem sapientiam vult intelligi, quia per experimentum longi temporis aliquis sapientior redditur. Quarto ex parte ipsius Iob ostendit disputationem eius cum Deo fuisse inconvenientem, et primo quidem quia fuit ei nociva, explicans quod supra dixerat <I>loqueris quod tibi non expedit</I>, unde dicit <I>numquid grande est ut consoletur te Deus?</I> Quasi dicat: facile est Deo ut te ad statum prosperitatis reducat, <I>quia ipse vulnerat et medetur</I>, ut supra dixerat, <I>sed verba tua prava hoc prohibent</I>, quibus iram Dei magis contra te provocas. Secundo ostendit quod fuit vana et superba, quasi exponens quod supra dixerat <I>numquid sapiens respondebit quasi in ventum loquens?</I> Unde subdit <I>quid te elevat cor tuum</I>, scilicet per superbiam, ut intantum de tua sapientia praesumas? Et signum superbiae ostendit subdens <I>et quasi magna cogitans, attonitos habes oculos?</I> Cum enim aliquis aliqua magna et mirabilia considerat, in stuporem adducitur et exinde contingit quod oculos attonitos habet. Tertio ostendit quod disputatio eius fuit praesumptuosa et impia, exponens quod supra dixerat <I>arguis eum verbis qui non est aequalis tui</I>, unde subdit <I>quid tumet contra Deum spiritus tuus, ut proferas de ore tuo huiuscemodi sermones</I>, quibus scilicet Deum ad disputationem provocas? <I>Quid est homo ut immaculatus sit</I> et cetera. Postquam Eliphaz reprehenderat Iob de hoc quod Deum ad disputandum provocaverat, quod videbatur ad praesumptionem sapientiae pertinere, nunc reprehendit eum de praesumptione iustitiae quia dixerat <I>si fuero iudicatus, scio quod iustus inveniar</I>. Quod quidem Eliphaz impugnat, primo quidem ex fragilitate condicionis humanae per quam homo, et difficulter vitat peccatum, unde dicit <I>quid est homo ut immaculatus sit?</I> Et etiam difficulter operatur bonum, unde subdit <I>et ut iustus appareat natus de muliere?</I> Quia, ut dicitur Prov., <I>in abundanti iustitia virtus maxima est</I>, quae non videtur competere ei qui ex infirma re originem habet. Secundo impugnat idem ex comparatione sublimiorum creaturarum, unde subdit <I>ecce inter sanctos eius</I>, idest Angelos, <I>nemo est immutabilis</I>, scilicet per naturam propriam sed solum dono divinae gratiae, quin possit in peccatum deflecti; <I>et caeli</I>, qui tenent supremum locum puritatis inter corpora, <I>non sunt mundi, in conspectu eius</I>, idest per comparationem ad ipsum, quia sunt materiales et corporei et mutabiles. Tertio impugnat idem ex propria condicione ipsius Iob, quasi a maiori concludens: <I>quanto magis abominabilis</I>, per peccatum, <I>et inutilis</I>, per defectum iustitiae, <I>homo qui bibit quasi aquam iniquitatem</I>, idest qui pro nihilo et absque aliqua observatione iniquitatem committit; qui enim bibit vinum cum aliqua observatione bibit ne inebrietur, quod in potu aquae non observatur: in hoc ergo ipsum Iob notat quod de facili ad iniquitatem declinaret, sicut aliquis de facili et in promptu habet quod aquam bibat. <I>Ostendam tibi, audi me</I> et cetera. Postquam Eliphaz reprehenderat Iob quod Deum ad disputationem provocaverat et quod de sua iustitia praesumebat, nunc reprehendit eum de verbis quae disputando dixerat, et praecipue de illis <I>arbitraris me inimicum tuum; contra folium quod vento rapitur ostendit potentiam tuam</I>, et <I>posuisti in nervo</I> et cetera. Et primo excitat attentionem dicens <I>ostendam tibi</I>, scilicet illud quod a Deo quaerebas, <I>audi me</I> attente; unde autem ostendere possit, manifestat subdens <I>quod vidi</I>, scilicet ex proprio intellectu inveniens, <I>narrabo tibi</I>; et iterum non erubescam dicere quod ab aliis audivi, eos in auctoritatem inducens, quia <I>sapientes confitentur et non abscondunt patres suos</I>, a quibus scilicet sapientiam perceperunt: hoc enim insipientium et superborum est ut quae ab aliis acceperunt sibi ascribant. Et quare non sint abscondendi, ex eorum dignitate ostendit cum subdit <I>quibus solis data est terra</I>; et potest hoc indifferenter et sub eodem sensu referri vel ad sapientes vel ad patres sapientum, quos vult intelligi etiam sapientes: sapientibus enim solis terra data esse dicitur quia bonorum terrenorum ipsi sunt domini, utentes eis ad suum bonum, insipientes autem utuntur eis ad suum damnum, secundum illud Sap. XIV 11 <I>creaturae factae sunt in muscipulam pedibus insipientium</I>. Et iterum ad eorundem dignitatem ostendendam subdit <I>et non transibit alienus per eos</I>, quia videlicet hi qui sunt a sapientia alieni consortio sapientum annumerari non possunt; vel quia sapientes ab extraneis non suppeditantur: per illos enim alienus transire dicitur qui ab aliquo alieno vincuntur et subiciuntur. Postquam ergo auditorem attentum reddiderat, iam contra verba Iob disputantis respondere conatur, ex quibus duo intellexit: primo quidem quod Iob in angustia et timore vivebat, quasi Deo eum persequente et insidias ei ponente, quia dixerat <I>arbitraris me inimicum tuum</I> et <I>observasti omnes semitas meas</I>; secundo quia de sua consumptione credebat eum dubitare, quia dixerat <I>scribis contra me amaritudines, et consumere me vis peccatis adolescentiae meae</I>: primo ergo loquitur contra primum et secundo contra secundum, ibi <I>habitabit in civitatibus desolatis</I>. Ostendit ergo primo ex qua radice praedicta suspicio in corde Iob oriatur: quia ex eius impietate et voluntate nocendi, unde dicit <I>cunctis diebus suis impius superbit</I>, idest extollitur contra Deum et in nocumentum hominum. Dies autem suos dicit non dies vitae eius sed dies potestatis vel prosperitatis; sed quia voluntas nocendi est homini a se ipso, potestas autem a Deo, non potest scire quanto tempore ei detur potestas implendi suam impiam voluntatem, unde subditur <I>et numerus annorum incertus est tyrannidis eius</I>. Et ex ista incertitudine sequitur suspicio et timor, quam consequenter describit dicens <I>sonitus terroris semper in auribus illius</I>, quia scilicet ad quemlibet rumorem timet aliquid contra se parari, quasi de nullo confidens, propter quod subdit <I>et cum pax sit, ille insidias suspicatur</I>, idest cum nullus contra eum aliquid moliatur, ipse tamen de omnibus formidat propter suam impiam voluntatem qua paratus esset omnibus nocere. Cum autem aliquis de aliquibus suis inimicis timet, potest sperare liberationem, etiam si ad horam succumbat, per adiutorium amicorum; sed ille qui de nullo confidit sed de omnibus timet, non potest sperare quod post oppressionem relevetur, et ideo subdit <I>non credit quod reverti possit de tenebris ad lucem</I>, idest de statu adversitatis in statum prosperitatis, <I>circumspectans undique gladium</I>, idest ex omni parte inimicos sibi imminere videns; et hoc specialiter dicit propter hoc quod Iob dixerat <I>quasi putredo consumendus sum, et quasi vestimentum quod comeditur a tinea</I>, per quod intellexit Eliphaz Iob desperare de sua liberatione. Contingit autem quandoque quod aliquis tyrannus etsi ab omnibus extraneis timeat, habet tamen aliquos familiares et domesticos cum quibus secure conversatur; sed quando est superabundans malitia eius, etiam a domesticis suis timet cum quibus vivit, unde sequitur <I>cum se moverit ad quaerendum panem, novit quod paratus sit in manu eius tenebrarum dies</I>, idest mortis, quasi dicat: non solum insidias suspicatur in actibus exterioribus in quibus necesse habet cum extraneis conversari, sed etiam in actibus domesticis comedendo et bibendo et huiusmodi, a domesticis suis mortem sibi parari credens. Et cum ipse sic timeat de omnibus, non quiescit sed contra eos quos timet semper aliquid machinatur, et sic crescit ei timoris occasio, unde subdit <I>terrebit eum tribulatio</I>, scilicet ab aliis sibi imminens, <I>et angustia vallabit eum</I>, scilicet per cordis timorem ex omni parte, <I>sicut regem qui praeparatur ad proelium</I>: rex enim qui praeparatur ad proelium sic angustiatur timore ne perdat quod tamen molitur inimicos destruere. Quo autem merito in tantam miseriam timoris impius et tyrannus deveniat, ostendit subdens <I>tetendit enim adversus Deum manum suam</I>, contra Deum agendo, <I>et contra omnipotentem roboratus est</I>, idest potentia sibi data usus est contra Deum. Et quomodo contra Deum egerit, ostendit subdens <I>cucurrit adversus eum erecto collo</I>, idest superbiendo: per superbiam enim maxime homo Deo resistit cui per humilitatem subici debet, secundum illud Eccli. X 14 <I>initium superbiae hominis apostatare a Deo</I>; et sicut ille qui Deum diligit in via eius currere dicitur propter promptitudinem voluntatis ad serviendum ei, ita et superbus propter praesumptionem spiritus contra Deum currere dicitur. Superbia autem ex abundantia temporalium rerum oriri solet, et ideo sequitur <I>et pingui cervice armatus est</I>, scilicet contra Deum superbiendo: pinguedo enim ex abundantia humorum causatur, unde abundantiam temporalium significat. Sicut autem humilitas principium est sapientiae, ita et superbia sapientiae est impedimentum, unde sequitur <I>operuit faciem eius crassitudo</I>: per operimentum enim faciei impedimentum cognitionis designatur. Nec solum opulentia quae est superbiae causa in ipso invenitur, sed etiam ad collaterales eius derivatur, unde sequitur <I>et de lateribus eius arvina dependet</I>. Per quae omnia significare intendit quod Iob ex opulentia in superbiam incidit, per quam contra Deum se erexit et tyrannidem in homines exercuit, et ideo in hanc suspicionem devenit ut Deum sibi adversarium et insidiatorem suspicaretur. <I>Habitabit in civitatibus desolatis</I> et cetera. Postquam ostendit Eliphaz angustias timoris quas impius patitur etiam in statu prosperitatis existens, nunc loquitur de amaritudinibus quibus in adversitatem deiectus consumitur, propter hoc quod Iob dixerat <I>scribis contra me amaritudines, et consumere me vis peccatis adolescentiae meae</I>. Inter alias amaritudines primam ponit quod efficitur fugitivus; est autem fugitivorum consuetudo quod loca occulta et inhabitata quaerunt, et ideo dicit <I>habitabit in civitatibus desolatis et in domibus desertis, quae in tumulos sunt redactae</I>: huiusmodi enim loca consueverunt esse fugitivorum receptacula. Secundam, quod suis divitiis spoliatur, unde dicit <I>non ditabitur</I>, ut scilicet de novo divitias acquirat, <I>nec perseverabit substantia eius</I>, ut divitias prius acquisitas retinere possit. Tertiam ponit impossibilitatem recuperandi, dicens <I>nec mittet in terra radicem suam</I>: arbor enim si extirpetur et iterum plantetur, convalescit si in terram mittat radicem, sed si in terram radicem mittere non possit, non potest iterum convalescere. Et quasi hoc exponens subdit <I>non recedet de tenebris</I>, idest de statu adversitatis; et rationem non redeundi ad lucem assignat subdens <I>ramos eius arefaciet flamma</I>: arbor enim si extirpata fuerit, ramis virentibus adhuc remanet spes reparationis quia possunt inseri vel plantari, sed si rami comburantur, nulla spes ultra remanet recuperationis; rami autem hominis sunt filii et aliae personae coniunctae per quas homo interdum a statu adversitatis resurgit, sed filii Iob occisi erant et eius familia perierat; et ipsemet infirmitate oppressus erat, quod innuit subdens <I>et auferetur spiritu oris sui</I>, idest superbia verborum suorum, ut non posset aliquo modo recuperationem sperare, nec etiam a Deo quem superbia verborum offendit, unde subdit <I>non credat frustra errore deceptus quod aliquo pretio redimendus sit</I>, idest quod aliquo auxilio liberandus sit de tribulatione. Quartam amaritudinem ponit abbreviationem vitae, unde subdit <I>antequam dies eius impleantur peribit</I>, idest morietur antequam perficiatur tempus aetatis eius, <I>et manus eius arescent</I>, idest eius filii et propinqui deficient. Et subdit exemplum dicens <I>laedetur quasi vinea in primo flore botrus eius</I>, quae quidem laesio ex frigore solet accidere, unde significat exteriorem persecutionem; <I>et quasi oliva proiciens florem suum</I>, quod solet accidere ex aliqua interiori causa, unde significat meritum adversitatis ex parte ipsius qui patitur. Unde de hoc merito subdit <I>congregatio enim hypocritae sterilis</I>, idest illa quae congregantur ab hypocrita infructuosa redduntur, <I>et ignis devorabit tabernacula eorum qui munera libenter accipiunt</I>: fit enim interdum ex divino iudicio ut ea quae male acquisita sunt de facili consumantur; et hoc dicit notans Iob de rapacitate et hypocrisi quasi propter huiusmodi peccata ei adversitas acciderit. Et addit tertium peccatum, scilicet dolositatem, unde sequitur <I>concepit dolorem</I>, idest praeexcogitavit in corde suo qualiter alii dolorem inferret; cuius quidem conceptus partus est nocumentum iniuste illatum, unde sequitur <I>et peperit iniquitatem</I>. Adiungit consequenter modum quo hoc perficiat dicens <I>et uterus eius praeparat dolos</I>: hypocritarum enim est non manifeste sed dolose aliis nocumentum inferre; per uterum autem cor intelligitur in quo fiunt conceptus spirituales, sicut in utero conceptus corporales.</P>
<BR>
<DIV CLASS="C">Caput 16</DIV>
<P TITLE="Super Iob, cap. 16"><A NAME="84914"><SPAN CLASS="ref">[84914] Super Iob, cap. 16 </SPAN></A><I>Respondens autem Iob dixit</I> et cetera. Eliphaz in sua responsione durius contra Iob locutus fuerat: unde Iob in principio sui sermonis eum arguit de indecenti consolatione, primo quidem quia frequenter eadem repetebat, tam ipse quam amici eius, unde dicit <I>audivi frequenter talia</I>, quasi dicat: vestra locutio semper circa idem versatur. Diversis enim verbis ad idem intendebant, scilicet ad arguendum Iob quod pro peccatis suis in adversitates inciderat, et ideo subdit <I>consolatores onerosi omnes vos estis</I>: consolatoris enim officium est ea dicere quibus dolor mitigetur; onerosus ergo consolator est qui ea loquitur quae magis animum exasperant. Possent tamen haec excusationem habere quando ad utilitatem aliquam verba exasperantia proferrentur et veritatem continerent aut etiam breviter et pertranseundo dicerentur, sed si aliquis verba exasperantia contristatum falso, inutiliter et prolixe prosequatur, onerosus consolator videtur, unde subdit <I>numquid habebunt finem verba ventosa?</I> In hoc enim quod dicit <I>numquid habebunt finem</I>, ostendit quod prolixe immorabantur circa verba exasperantia; in hoc vero quod dicit <I>verba ventosa</I>, ostendit quod inutilia et falsa erant, soliditatem non habentia. Ostendit autem consequenter quod non erat paritas ex utraque parte in hac disputatione quia amici Iob absque molestia loquebantur, unde dicit <I>aut aliquid molestum tibi est si loquaris?</I> Quasi dicat: ideo tam prolixe loqueris in meam calumniam quia ex hoc nullam molestiam sentis; Iob autem molestabatur. Et ne aliquis crederet quod haec disputatio esset facilis amicis Iob propter eminentem scientiam, Iob autem molesta propter scientiae defectum, hoc excludit ostendens quod si adversitate non deprimeretur et esset in statu amicorum suorum, similia loqui posset, unde dicit <I>poteram et ego similia vobis loqui</I>, scilicet si adversitate non gravarer. Et huius rei experiendae sibi facultatem desiderat dicens <I>atque utinam esset anima vestra pro anima mea</I>, ut scilicet vos adversitatem pateremini quam ego patior. Quod quidem dicit non affectu odii aut livore vindictae sed ut a crudelitate qua utebantur, suis verbis Iob exasperantes, revocarentur dum sentirent sibi esse aspera verba similia si eis dicerentur: unde subdit <I>consolarer et ego vos sermonibus</I>, scilicet similibus quibus vos me consolamini, <I>et moverem caput meum super vos</I>, in signum compassionis vel in signum reprobationis, sicut vos me arguitis; et etiam <I>roborarem vos ore meo</I>, ne per impatientiam deficeretis, <I>et moverem labia</I>, scilicet ad loquendum, <I>quasi parcens vobis</I>, idest simulans me ex misericordia quam ad vos haberem loqui, sicut vos circa me facitis. Sic igitur leve esset mihi loqui sicut et vobis si in statu vestro essem, sed nunc impedior dolore qui non tollitur neque locutione neque taciturnitate, unde subdit <I>sed quid agam? Si locutus fuero non quiescet dolor meus, et si tacuero non recedet a me</I>. Est autem duplex dolor: unus quidem interior qui tristitia nominatur, proveniens ex apprehensione alicuius mali inhaerentis; alius autem est dolor exterior qui est dolor secundum sensum, puta ex solutione continui proveniens vel ex aliquo huiusmodi. Primus quidem igitur horum dolorum collocutione tolli potest, non autem secundus, et ideo consequenter ostendit quod intelligit de hoc secundo dolore qui verbis non tollitur, dicens <I>nunc autem oppressit me dolor meus</I>, idest impedivit me ne faciliter et libere uti possim ratiocinatione sicut antea solebam: nam cum est dolor vehemens in sensu, oportet quod intentio animae avocetur vel impediatur ab intellectualium consideratione. Et quod de dolore corporali intelligat, ostendit subdens <I>et in nihilum redacti sunt omnes artus mei</I>: omnia enim membra eius ulcerata erant, sicut supra dictum est quod <I>Satan percussit Iob ulcere pessimo a planta pedis usque ad verticem</I>. Et non solum dissipationes membrorum dolorem sensibilem mihi ingerunt, sed etiam sunt in argumentum contra me: amici enim Iob videntes eum sic ulceratum ex hoc argumentabantur quod graviter peccasset, putantes hoc ei in poena peccati accidisse, et hoc est quod sequitur <I>rugae meae testimonium dicunt contra me</I>: ex infirmitatibus enim corrugatur corpus propter humidi consumptionem sicut et ex senectute. Quomodo autem rugae contra ipsum testimonium perhibeant, ostendit subdens <I>et suscitatur falsiloquus adversum faciem meam, contradicens mihi</I>: falsum enim dixerat Eliphaz quod propter peccatum in hanc infirmitatem incidisset. Vel potest dici quod Iob intellexit per spiritum sanctum suam adversitatem a Diabolo procuratam, Deo permittente; unde quicquid passus est vel in damnis rerum et filiorum vel in proprii corporis ulcere vel etiam in molestatione uxoris et amicorum, totum hoc Diabolo attribuit quasi instiganti: ipsum ergo vocat falsiloquum contra suam faciem suscitatum quia intelligebat instigante Diabolo amicos suos contradicentes ei. Et secundum hunc sensum planius est quod sequitur <I>collegit furorem suum in me</I>: videtur enim Diabolus totum furorem suum contra Iob collegisse dum omni modo nocendi ipsum impugnavit; et non solum in praeterito me afflixit sed etiam in futurum mihi comminatur, et hoc est quod sequitur <I>et comminans mihi infremuit contra me dentibus suis</I>. Et loquitur per similitudinem bestiae quae homini comminando dentes contra ipsum parat; hoc autem dicit propter hoc quod Eliphaz usque ad mortem ei sub persona impii mala imminere praenuntiaverat: intelligebat autem Iob huiusmodi comminationes per os Eliphaz a Diabolo esse procuratas, et ideo dicebat quod dentibus contra eum infremuerat. Non solum autem Eliphaz verbis comminationis contra eum usus fuerat mala praenuntiando sed etiam de factis eius male iudicaverat, eum impium et hypocritam nominans, et ideo subdit <I>hostis meus terribilibus oculis me intuitus est</I>: placidis enim oculis aliquem aliquis intuetur quando facta eius benigne interpretatur, sed quando bona interpretatur in malum tunc terribilibus oculis intuetur, et ideo subdit <I>aperuerunt super me ora sua</I>, scilicet amici mei ab hoste meo instigati; et hoc exponit subdens <I>exprobrantes percusserunt maxillam meam</I>: ille enim dicitur in faciem aliquem percutere qui ei improperium in facie dicit; amici autem Iob multa improperia contra eum dixerant, peccata multa ei exprobrantes. Et quia iusti homines videntes peccata puniri de iustitia laetantur, secundum illud Psalmi <I>laetabitur iustus cum viderit vindictam</I>, amici Iob se iustos reputantes, Iob autem peccatorem, de poenis eius gaudebant quodammodo quasi divinae iustitiae congratulantes, et ideo sequitur <I>satiati sunt poenis meis</I>. Et ne aliquis crederet quod Iob opinaretur huiusmodi poenas sibi a Deo inflictas non esse quia dixerat ab hoste se esse afflictum, ad hoc excludendum subdit <I>conclusit me Deus apud iniquum</I>, idest Diabolum, concedendo me scilicet potestati ipsius, <I>et manibus impiorum me tradidit</I>, quantum ad eos qui instinctu Diaboli eum vel factis vel verbis afflixerant: intellexit enim Iob afflictiones suas sibi per Diabolum quidem sed Deo permittente irrogatas. Et huius signum evidens ostendit quadruplex: primo quidem quia a maxima prosperitate non paulatim decidit, sicut consuetum est in rebus humanis, sed subito totaliter corruit, quod non videtur potuisse subito casu accidere sed ex sola divina ordinatione, et hoc est quod dicit <I>ego ille opulentus quondam repente contritus sum</I>; et in hoc quod dicit <I>opulentus</I> designatur divitiarum abundantia, in hoc autem quod dicit <I>ille</I> designatur claritas famae eius qua ab omnibus demonstrabatur. Secundum autem signum est quod totaliter corruit, ad quod significandum subdit <I>tenuit cervicem meam, confregit me</I>; et loquitur ad similitudinem alicuius fortissimi viri qui, alicuius debilis cervice apprehensa, eam confringeret et sic totaliter eum de vita auferret: sic enim Iob videbatur totaliter prosperitatis statum amisisse. Tertium signum est quod non una adversitate sed multis simul concurrentibus oppressus fuit, ut supra narratum est, et quantum ad hoc subdit <I>posuit me sibi quasi in signum</I>, quod scilicet ponitur diversis sagittis feriendum, et ideo subdit <I>circumdedit me lanceis suis</I>, ubi tripliciter multitudinem suarum adversitatum describit: primo namque ostendit se exterius vulneratum in rebus possessis, et ad hoc pertinet quod dicit <I>circumdedit me lanceis suis</I>; res enim exteriores circa nos sunt quasi extrinsecae: tunc ergo homo lanceis adversitatis circumdatur quando in rebus exterioribus damnificatur. Secundo autem dicit se percussum interius quantum ad personarum afflictionem, et hoc est quod subdit <I>convulneravit lumbos meos</I>, quasi dicat: non solum in circuitu lanceatus sum, sed vulnera pervenerunt usque ad interiora in quibus delectabatur, quae per lumbos significantur in quibus est delectatio vel etiam generationis origo, unde etiam per lumbos filii oppressi possunt designari; et insuper ostendit multiplicitatem percussionis ex acerbitate vulneris, cum subdit <I>non pepercit</I>, quasi retrahens manum suam a percussione ne gravius offenderet, sed gravissime laesit, et hoc est quod subdit <I>et effudit in terram viscera mea</I>, quia scilicet omnes filios suos et filias una ruina in mortem oppressit. Tertio ostendit multitudinem percussionis ex his quae in propria persona est passus, unde subdit <I>concidit me</I>, in propria scilicet persona, <I>vulnere</I> ulceris pessimi, <I>super vulnus</I> mortis filiorum. Quartum signum est, quod eius tribulatio ex divina providentia processerit, quod resisti non potuit nec remedium adhiberi, secundum illud quod supra IX 13 dictum est <I>Deus cuius irae resistere nemo potest</I>, et hoc est quod subdit <I>irruit in me quasi gigas</I>, cui propter magnitudinem potestatis homo debilis resistere non potest. Et possunt haec omnia intelligi vel de Deo qui conclusit, vel melius de iniquo, scilicet Diabolo, apud quem conclusit. Haec igitur omnia commemoravit Iob de magnitudine suae adversitatis ad ostendendum quod non de pari poterat cum eis contendere, quia ab huiusmodi adversitatibus immunes erant. Verum Eliphaz eum de superbia notaverat dicens <I>quid te elevat cor tuum</I> etc. quae tanto fuisset detestabilior quanto per graves adversitates emendari potuisset, secundum quod contra quosdam in Psalmo dicitur <I>dissipati sunt nec compuncti</I>; et ideo consequenter descripta sua adversitate, ostendit se humiliatum, primo quidem quantum ad exteriorem habitum, cum dicit <I>saccum consui super cutem meam</I>: talis enim habitus est humilitatis signum, ut legitur de Ninivitis Ion. III 5; similiter etiam cinis adhibetur ad recognoscendum propriam fragilitatem - unde Abraham dixit Gen. XVIII 27 <I>loquar ad dominum meum, cum sim pulvis et cinis</I> -, unde subdit <I>et operui cinere carnem meam</I>: legitur enim supra quod in sterquilinio sedebat in signum humilitatis. Secundo ostendit suam humilitatem per multitudinem fletus, cuius duo signa ponit: primo quidem tumorem faciei, cum dicit <I>facies mea intumuit a fletu</I>: ascendens enim multa lacrimarum materia ad caput, facies plorantium intumescit; secundum vero impedimentum visus, et hoc est quod subdit <I>et palpebrae meae caligaverunt</I>, scilicet a fletu: ad litteram enim propter discursum humorum visus oculorum impeditur. Ex his autem quae de gravitate suae adversitatis praemisit et de magnitudine suae humiliationis, posset aliquis suspicari quod ipse, quasi recognoscens gravitatem suorum peccatorum, se paenitendo humiliaverit reputans se pro suis peccatis afflictum, quod Eliphaz innuere volebat dicens <I>ecce inter sanctos nemo immutabilis</I> etc., et ideo ad hoc removendum dicit <I>haec passus sum absque iniquitate manus meae</I>, per quod excludit a se peccata operum; subdit autem <I>cum haberem mundas ad Deum preces</I>, ut excludat a se peccatum indevotionis et omissionis, per quod videtur respondere ei quod supra XI 14 dixerat Sophar <I>si iniquitatem quae est in manu tua abstuleris, levare poteris manum tuam absque macula</I>. Sed ad excludendum innocentiam Iob Eliphaz iam bis usus fuerat argumento supposito ex fragilitate terrenae naturae: nam supra IV 18 dixerat <I>ecce qui serviunt ei non sunt stabiles, quanto magis hi qui habitant domos luteas</I>, et postea supra XV 15 idem repetierat dicens <I>caeli non sunt mundi in conspectu eius, quanto magis abominabilis et inutilis homo</I>; et ideo ad hoc excludendum subdit <I>terra, ne operias sanguinem meum</I>, et intelligit per sanguinem sui corporis afflictionem: hic autem sanguis operiretur si pro culpa fuisset effusus, sic enim non haberet gloriam; operiretur autem a terra si occasione terrenae fragilitatis praesumptio de praecedenti culpa praesumeretur. Si autem sanguis eius absque culpa fuit effusus, iustam querelam habuit contra effundentem, sicut Gen. IV 10 dicitur <I>ecce vox sanguinis fratris tui clamat ad me de terra</I>; hic autem clamor lateret si iniusta conquestio sua videretur, quasi eius qui pro culpa fuerit punitus, et ideo subdit <I>neque inveniat in te locum latendi clamor meus</I>, ut scilicet ex terrenae conversationis fragilitate videar iniuste conqueri, quasi sim pro culpa punitus. Verum est autem quod difficile est hominem terrena conversatione absque iniquitate peccati mortalis uti, non est tamen impossibile, Deo adiuvante per gratiam, qui etiam interioris puritatis est testis, et ideo subdit <I>ecce enim in caelo testis meus</I>, quasi dicat: ideo terra non potest operire sanguinem meum quia maius est testimonium caeli quam praesumptio de fragilitate terrae. Est autem hic testis caeli idoneus quia etiam conscientiae secreta rimatur, unde subdit <I>et conscius meus in excelsis</I>, quasi dicat: ideo in infimo terrae non potest locum latendi clamor meus invenire quia conscientia mea nota est in excelso. <I>Verbosi amici mei</I> et cetera. Postquam Iob descripsit magnitudinem suae adversitatis et suam humilitatem et innocentiam, procedit ulterius ad improbandum vanam consolationem quam amici eius ei frequenter iterabant, scilicet de spe temporalis prosperitatis recuperandae, unde et Eliphaz supra dixerat <I>numquid grande est ut consoletur te Deus</I> et cetera. Unde huius consolationis vanitatem ostendere intendens, praemittit <I>verbosi amici mei</I>, quasi dicat: verba inania mihi promittunt; non enim in temporalibus recuperandis est consolatio mea sed in Dei fruitione adipiscenda, et hoc est quod subdit <I>ad Deum stillat oculus meus</I>, idest lacrimatur prae Dei desiderio, secundum illud Psalmi <I>fuerunt mihi lacrimae meae panes die ac nocte, dum dicitur mihi quotidie: ubi est Deus tuus?</I> Et ad expositionem eius quod dixerat subdit <I>atque utinam sic iudicaretur vir cum Deo quomodo iudicatur filius hominis cum collega suo</I>. Iudicatur enim vir cum collega suo dum unus alteri praesentialiter adest et invicem sibi suas rationes promunt: desiderabat ergo Deo praesens existere et rationes divinorum operum et iudiciorum cognoscere, in quo felicitas humana consistit, in cuius spe erat eius consolatio, non in vanis amicorum verbis quibus recuperationem temporalis prosperitatis promittebant; et ideo ad ostendendam vanitatem huius promissionis subiungit <I>ecce enim breves anni transeunt</I>, quia scilicet <I>homo brevi vivit tempore</I>, ut supra XIII 1 dictum est; temporis autem vitae Iob iam transierat magna pars, unde breves anni ei restabant in quibus si esset prosperitas non magnam consolationem afferret propter temporis brevitatem. Fuerunt autem aliqui qui credebant hominem post mortem iterato ad praesentis vitae cursum redire, et sic videri posset quod in spe terrenae prosperitatis recuperandae saltem in illa futura vita, posset Iob consolationem habere; et ideo ad hoc excludendum subdit <I>et semitam per quam non revertar ambulo</I>: homo enim in hac mortali vita per aetatis processum tendit in mortem, nec in hoc processu iteratio potest esse, ut scilicet iterato homo sit puer et aetates huius vitae perambulet.</P>
<BR>
<DIV CLASS="C">Caput 17</DIV>
<P TITLE="Super Iob, cap. 17"><A NAME="84915"><SPAN CLASS="ref">[84915] Super Iob, cap. 17 </SPAN></A><I>Spiritus meus attenuabitur</I> et cetera. Ostenderat superius Iob multiplicitatem suae afflictionis et mentis humilitatem et innocentiam et vitae irrevertibilis brevitatem ex qua verbositas amicorum eius convincebatur, et ideo in hoc capitulo intendit manifestare praemissa et finaliter eorum ignorantiam concludere. Primo autem incipit manifestare quod dixerat de processu vitae humanae, et praemittit causam brevitatis vitae, cum dicit <I>spiritus meus attenuabitur</I>: vita enim corporis est per vitales spiritus qui a corde ad omnia membra diffunduntur, qui quandiu in corpore durant corpus vivit; sed quando virtus caloris naturalis incipit debilitari in corde, huiusmodi spiritus minuuntur, quam quidem diminutionem et debilitationem per spiritus attenuationem designat. Et huius causae subiungit effectum dicens <I>dies mei breviabuntur</I>: debilitas enim vitalis spiritus abbreviat dies vitae. Et ne aliquis crederet quod attenuatus spiritus iterum roborandus esset secundum speciem huius vitae mortalis, ad hoc excludendum subdit <I>et solum mihi superest sepulcrum</I>, quasi dicat: finitis huius brevibus vitae diebus, nihil de praesenti vita mihi relinquitur nisi sepulcrum et ea quae sepulcro conveniunt. Deinde alio modo consolationis eorum vanum ostendit: consolabantur enim eum dicentes huiusmodi adversitates propter peccata ei provenisse, de quibus si paeniteret ad prosperitatem rediret; sed ipse hoc excludens dicit <I>non peccavi</I>, quia scilicet non habebat conscientiam remordentem de aliquo gravi peccato propter quod tantas adversitates incurrisset, unde et infra XXVII 6 dicit <I>neque enim reprehendit me cor meum in omni vita mea</I> et ideo non est contra id quod dicitur I Ioh. I 8 <I>si dixerimus quia peccatum non habemus, ipsi nos seducimus</I>, et per hoc exprimit quod supra dixerat de sua innocentia <I>haec passus sum absque iniquitate manus meae</I>. Subdit autem <I>et in amaritudinibus moratur oculus meus</I>; pluraliter autem dicit <I>amaritudinibus</I>, propter multiplices adversitates quas supra enumeravit; dicit autem <I>moratur</I>, quia quamvis inter amaritudines se humiliaverit saccum consuens super cutem suam, adhuc tamen amaritudines perseverant; attribuit autem amaritudines oculo propter fletum, de quo supra dixerat <I>facies mea intumuit a fletu</I>, et iterum <I>ad Deum stillat oculus meus</I>, quia sic oculus eius flebat inter amaritudines quod ad solum divinum auxilium intendebat, et ideo hic subditur <I>libera me</I>: intelligebat enim se ab eo solo liberari posse qui eum apud iniquum concluserat. Non autem sic se liberari ab adversitate petebat sicut qui post adversitatem prosperitatem terrenam assequuntur, sed petit ut ad celsitudinem spiritualem perducatur, unde subdit <I>et pone me iuxta te</I>: quia enim Deus est ipsa essentia bonitatis, necesse est ut qui iuxta Deum ponitur a malo liberetur. Ponitur autem homo iuxta Deum inquantum ei mente appropinquat per cognitionem et amorem, sed hoc quidem imperfecte contingit in statu viae in quo homo impugnationes patitur, et quia est iuxta Deum positus ab eis non superatur; perfecte autem homo mente iuxta Deum ponitur in statu ultimae felicitatis in quo impugnationes iam pati non potest, et hoc est quod desiderare se ostendit dicens <I>et cuiusvis manus pugnet contra me</I>, quia scilicet quantumcumque aliqui me velint impugnare, si iuxta te perfecte positus fuero nullius impugnatio me molestabit: hoc est ergo in quo Iob inter amaritudines consolationem habebat, sperans se iuxta Deum ponendum ubi impugnationes timere non posset. Hanc autem spiritualem consolationem ipsius Iob amici eius verbosi non intelligebant, et ideo subdit <I>cor eorum longe fecisti a disciplina</I>, scilicet tua spirituali, per quam doces spiritualia bona contemptis temporalibus sperare; et quia in solis temporalibus et infimis rebus spem ponunt, ad spiritualem altitudinem pervenire non possunt ut iuxta Deum ponantur, et hoc est quod subdit <I>propterea non exaltabuntur</I>. Et ex hoc quod longe facti sunt a disciplina spirituali, procedit quod sola temporalia Eliphaz Iob in consolationem promittebat, et hoc est quod subdit <I>praedam pollicetur sociis</I>, idest temporalium adeptionem quae uni advenire non possunt nisi alio amittente, unde temporalium acquisitio depraedationi assimulatur. Non est autem hoc universaliter verum ut post poenitentiam homines temporalem prosperitatem recuperent, quia nec boni semper temporali prosperitate florent, unde subdit <I>et oculi filiorum eius deficient</I>; filios eius dicit illos qui eius promissioni credentes ex bonis quae agunt temporalia sperant, sed dum ea non assequuntur oculi eorum deficiunt, quasi a spe sua decidentes. Sicut autem bene agentibus temporalia Eliphaz promittebat, ita etiam omnes adversitates temporales propter peccata eius qui patitur asserebat provenire; et quia Iob multas adversitates passus erat, eum in exemplum apud vulgus ponebat, et hoc est quod subdit <I>posuit me quasi in proverbium vulgi et exemplum suum coram eis</I>, quia scilicet ad suam sententiam asserendam de causa adversitatum Iob in exemplum ponebat, ac si esset pro peccato punitus. Pertinet autem ad iustorum zelum ut videntes per falsam doctrinam rectitudinem divinorum iudiciorum perverti indignentur, et ideo Iob consequenter magnitudinem sui zeli ostendit dupliciter: primo quidem per quandam mentis turbationem - <I>ira enim per vitium oculum caecat, sed ira per zelum oculum turbat</I>, ut Gregorius dicit -, et ideo subdit <I>caligavit ad indignationem oculus meus</I>, scilicet rationis, cuius acies est per iram zeli turbata; secundo per hoc quod ira per zelum etiam in corpore ex dolore quandam commotionem facit - unde dicitur I Mach. II 24 quod Mathathias videns Iudaeum idolis sacrificantem <I>doluit et contremuerunt renes eius</I> -, et ideo hic subditur <I>et membra mea quasi in nihilum sunt redacta</I>, inquantum scilicet per dolorem corpus hominis tabescere videtur. Posset autem aliquis credere quod ista oculi caligatio contra iustitiam esset et indignatio contra innocentiam, et ideo ad hoc excludendum subdit <I>stupebunt iusti super hoc</I>, quasi diceret: etiam ad iustos pertinet ut videntes malorum doctrinam obstupescant, et hunc stuporem supra caligationem dixit. Sequitur autem <I>et innocens contra hypocritam suscitabitur</I>, quasi dicat: non est contra innocentiam si aliquis contra hypocritam perversorem verae doctrinae per zelum iustitiae indignatus concitetur. Et quia, ut dictum est, ira per zelum animum turbat sed non caecat, sic vir iustus stupet vel caligat ex zelo quod tamen a iustitia non recedit, et hoc est quod subdit <I>et tenebit iustus viam suam</I>, quia scilicet non deseret eam propter iram zeli: talis enim ira non praecedit rationem sed sequitur, et ideo non potest hominem a iustitia separare; utilis enim est ira per zelum quia facit hominem cum maiore animi fortitudine insurgere contra mala, et hoc est quod subdit <I>et mundis manibus addet fortitudinem</I>, concitatus scilicet per zelum, unde et philosophus dicit in III Ethicorum quod ira fortitudinem iuvat. <I>Igitur vos omnes convertimini</I> et cetera. Postquam Iob proposuerat ea ex quibus sententia Eliphaz confutatur, hic colligit praemissa et ordinat ea ad propositum ostendendum. Et primo excitat attentionem dicens <I>igitur</I>, ex quo scilicet praedicta sunt vera, <I>vos omnes</I>, qui scilicet contra me convenistis et patres vestri, <I>convertimini</I> a vestris erroribus, <I>et venite</I> ad veritatem considerandam, qua perspecta patebit quantum a vera sapientia longe sitis, et hoc est quod subdit <I>et non inveniam in vobis ullum sapientem</I>, et hoc dicit ad reprimendam iactantiam Eliphaz, qui supra XV 9 dixerat <I>quid nosti quod ignoremus</I> etc., et iterum <I>sapientes confitentur</I> et cetera. In hoc autem praecipue eorum insipientiam ostendere intendit quod ei consolationem temporalis prosperitatis promittebant, contra quod primo proponit tempus vitae suae iam in magna parte esse elapsum, et hoc est quod dicit <I>dies mei transierunt</I>. Deinde proponit mala quae patitur cum subdit <I>cogitationes meae dissipatae sunt</I>, idest impeditae a quieta contemplatione sapientiae propter acerbitatem corporalis doloris, et hoc est quod subdit <I>torquentes cor meum</I>, quia videlicet eius cogitationes a suavi consideratione veritatis erant deductae in amaritudinem qua cor torquebatur. Hoc autem tormentum cordis nec nox interrumpebat quae est tempus deputatum humanae quieti, unde subdit <I>noctem verterunt in diem</I>, quia videlicet propter praedictas cogitationes noctem ducebat insomnem sicut diem. Est autem gravius pati somni defectum in nocte quam in die, quia in die relevatur animus hominis ex hominum societate et lucis aspectu: et ideo dum nox ei esset insomnis desiderabat eam cito finiri, et hoc est quod subdit <I>et rursum post tenebras spero lucem</I>, idest spero quod lux diei post tenebras noctis rursus adveniat. Sed quia Eliphaz eum inducebat ut omnia adversa patienter toleraret sub expectatione futuri, ideo consequenter ostendit quid sibi in futurum de temporalibus rebus residuum videatur, unde dicit <I>si sustinuero</I>, idest patienter portavero huiusmodi dolores, nihil mihi restat nisi habitatio sepulcri, et hoc est quod dicit <I>Infernus domus mea est</I>; vocat autem Infernum sepulcrum secundum opinionem eorum contra quos disputabat, qui non credebant animam hominis remanere post mortem sed solum corpus in sepulcro, quod vocabant Infernum quia infra terram situatur. Homo autem in sepulcro iacens tenebras patitur tum propter defectum sensus tum etiam propter defectum exterioris lucis, et ideo subdit <I>in tenebris stravi lectulum meum</I>. Sicut autem homo nascens a parentibus originem sumit ex qua cum eis affinitatem contrahit, ita post mortem in sepulcro iacens in putredinem et vermes resolvitur quae ex eius corpore generantur, et ideo subdit <I>putredini dixi: pater meus es; mater mea et soror mea, vermibus</I>, quasi dicat: cum nulla alia re temporali remanebit mihi affinitas in sepulcro nisi cum putredine et vermibus. Ex his ergo quasi ad inconveniens deducens concludit dicens <I>ubi est ergo nunc praestolatio mea?</I> Quasi diceret: si propter expectationem temporalis prosperitatis consolarer, vana esset expectatio mea. Et iterum ad maius inconveniens deducit subdens <I>et patientiam meam quis considerat?</I> Quasi dicat: si sustinuero per patientiam, nihilominus non restat nisi sepulcrum et eius tenebrae, putredines et vermes; si ergo propter temporalia bona promerenda a Deo patientiam haberem, sequeretur quod Deus patientiam non consideraret, quod est abnegare providentiam. Et ne forte aliquis diceret quod etiam in sepulcro temporalis prosperitas sibi daretur a Deo, ideo hoc quasi irridens subdit <I>in profundissimum Infernum descendent omnia mea</I>, idest quicquid meum est ad sepulcrum deducetur quod mihi solum superest; <I>putasne saltem ibi erit requies mihi?</I> Idest numquid ibi etiam debeo expectare prosperitatem terrenam? Manifestum est hoc ridiculum esse.</P>
<BR>
<DIV CLASS="C">Caput 18</DIV>
<P TITLE="Super Iob, cap. 18"><A NAME="84916"><SPAN CLASS="ref">[84916] Super Iob, cap. 18 </SPAN></A><I>Respondens autem Baldath Suites</I> et cetera. Quia praemissa verba beati Iob Baldath Suites comprehendere intellectu non potuit, putavit ut quae ipse non intelligebat etiam a dicente inaniter proferrentur, unde in principio suae responsionis dicit <I>usque ad quem finem verba iactabis?</I> Ubi de tribus eum videtur arguere: primo quidem de inefficacia locutionis, ac si praemissa verba Iob ad nihil confirmandum efficaciam haberent, quod significatur in hoc quod dicit <I>usque ad quem finem</I>; secundo arguit eum de vana multiplicatione verborum, ac si praemissis verbis Iob pondus sententiarum deesset, quod significatur in hoc quod dicit <I>verba</I>; tertio notat eum de inordinata connexione verborum, quod significatur in hoc quod dicit <I>iactabis</I>: ille enim dicitur verba iactare qui ea inordinate spargit, quamvis etiam possit hoc tertium ad iactantiam elationis referri. Haec autem tria proveniunt in locutione alicuius ex defectu intellectus; cum eo autem qui deficit intellectu inutilis est collatio, et ideo subdit <I>intellige prius et sic loquamur</I>, quasi dicat: ex hoc quod inefficaciter, leviter et inordinate loqueris patet quod deficis intellectu, unde prius insiste ut intelligas et postea poterimus conferre ad invicem. Deinde arguit eum de praesumptione quia eos non reputaverat sapientes cum dixit <I>non inveniam in vobis ullum sapientem</I>, et ideo ad hoc respondens subdit <I>quare reputati sumus ut iumenta et sorduimus coram te?</I> Homo enim qui sapientia caret similis iumentis videtur et sordidus, quia in sapientia honor hominis et ornatus consistit. Consequenter reprehendit eum de iracundia quia dixerat <I>caligavit ad indignationem oculus meus</I>, quod prave intellexerat credens quod esset talis indignatio quae ei lumen sapientiae abstulisset, non attendens id quod postea dixerat <I>et tenebit iustus viam suam</I>, et ideo subdit <I>quid perdis animam tuam in furore tuo?</I> Ille enim in furore animam perdit qui propter furorem a sapientia et iustitia excidit quae sunt praecipue animae bona. His igitur praemissis quibus personam Iob notavit de defectu intellectus, de praesumptione et de furore, accedit consequenter ad principale propositum de quo controversia vertebatur, scilicet quod adversitates praesentis vitae erant poenae peccatorum, contra quod Iob dixit <I>non peccavi, et in amaritudinibus moratur oculus meus</I>. Sed quia Baldath ad assertionem suae sententiae rationibus uti non poterat, voluit suam sententiam astruere quasi ex communi opinione firmissimam, et ideo comparavit eam rebus quae amoveri non possunt, scilicet terrae et rupibus, unde dicit <I>numquid propter te derelinquetur terra et transferentur rupes de loco suo?</I> Quasi dicat: haec sententia, quod adversitates accidunt pro peccatis, firma est sicut terra et rupes: numquid ergo poterit removeri propter tuas disputationes ut innocens comproberis? Deinde prosequitur diffusius suam sententiam, enarrans per singula mala quae peccatoribus proveniunt, inter quae primo ponit cessationem prosperorum successuum, quos comparat luci quia <I>qui ambulat in luce non offendit</I>, ut dicitur Ioh. XI 9, unde videntur in luce ambulare quibus omnia prospere succedunt ad votum; de huius ergo lucis, idest prosperitatis, amissione dicit <I>nonne lux impii extinguetur</I>, idest prosperitas cessabit? Sicut autem lux corporalis ex flamma ignis procedit, ita etiam claritas prosperitatis ex hominis affectu procedit dum sibi provenit quod optat, et ideo subdit <I>nec splendebit flamma ignis eius?</I> Per ignem enim ardor amoris significari solet, secundum illud Cant. VIII 6 <I>lampades eius, lampades ignis atque flammarum</I>. Est autem considerandum quod prosperitas successus humani ex duplici causa procedit: quandoque quidem ex humana providentia, puta cum homo prudenter et caute singula quaeque disponit, et quantum ad hoc de cessatione prosperitatis dicit <I>lux obtenebrescet in tabernaculo illius</I>, quia scilicet tam ipse quam sui familiares prudentia in consiliis carebunt; quandoque vero prosperitas humani successus ex causa superiori procedit, scilicet ex divina providentia, et quantum ad hoc cessationem prosperitatis describens dicit <I>et lucerna quae super eum est extinguetur</I>, non quidem ut in se non luceat sed ut impium non illustret. Et bene providentiam hominis lucem dixit quasi ab alio mutuatam, providentiam Dei lucernam quasi per se lucentem. Praemisit autem de luce humanae providentiae, quia per hoc quod homo lucem rationis dimittit videtur mereri ut luce divinae providentiae non protegatur. Consequenter post cessationem prosperitatis subiungit de adversitate, circa quam primo ponit impedimenta operationis et conatus; ex duobus autem homo nititur ad effectum suae operationis pervenire: uno modo per propriam fortitudinem, et contra hoc dicit <I>artabuntur gressus virtutis eius</I>, quia videlicet conatus fortitudinis eius amplos processus habere non potuit; alio modo conatur homo ad aliquid obtinendum per sapientiam, et quantum ad hoc dicit <I>et praecipitabit eum consilium suum</I>, dum scilicet id quod excogitavit tamquam utile fiat ei damnosum. Horum autem impedimentorum causam ex ipso eius peccato dicit procedere cum subdit <I>immisit enim in rete pedes suos</I>: sicut enim ille qui sponte ponit pedem in reti se praeparat captioni, ita ille qui se sponte ingerit ad peccandum ad hoc se disponit ut processus eius impediantur, secundum illud Prov. V 22 <I>iniquitates suae capiunt impium</I>; et sicut in reti sunt diversae maculae, ita etiam in peccato sunt multae diversitates quibus homines diversimode illaqueantur, et ideo subdit <I>et in maculis eius ambulat</I>, dum scilicet procedit de uno genere peccati in aliud vel de uno modo peccandi in alium. Et quia ipse sponte ingerit se periculis et non desistit sed semper procedit ulterius, ideo quandoque impedimentum sentiet, unde subdit <I>tenebitur planta illius laqueo</I>, idest processus voluntatis et operationis eius aliquo contrario impedietur. Huiusmodi autem nocumenta ex triplici causa proveniunt in peccato procedentibus: primo quidem ex parte ipsius peccantis qui quanto plus peccat tanto plus auget sibi desiderium peccandi, et quantum ad hoc subdit <I>et exardescet contra eum sitis</I>, quia videlicet quandoque homo peccator ex ratione considerat aliquid sibi esse nocivum, sed fervens desiderium peccandi compellit eum contra suam sententiam agere. Secundo, causa nocumenti est quandoque ex ipsis rebus in quibus peccat, sicut dicit Eccl. V 12 <I>divitiae conservantur in malum domini sui</I>; huiusmodi autem nocumenta proveniunt quandoque ex rebus iam adeptis, et quantum ad hoc dicit <I>abscondita est in terra pedica eius</I>, quia videlicet in ipsis terrenis rebus latet aliquod periculum unde pedes peccatoris capiantur; quandoque autem huiusmodi nocumenta proveniunt dum homo est in via acquirendi, et quantum ad hoc dicit <I>et decipula eius super semitam</I>, quia videlicet antequam adipiscatur peccator quod quaerit, in ipsa via latent eius pericula. Tertio causantur huiusmodi nocumenta ex parte aliorum hominum quorum insidiae et impugnationes formidantur, unde subdit <I>undique terrebunt eum formidines</I>, quia, ut dicitur Sap. XVII 10, <I>cum sit timida nequitia, data est in omnium condemnationem</I>; cum autem homo ab omnibus sibi cavet, necesse est quod in multis actus eius impediantur, unde subdit <I>et involvent pedes eius</I>, ut scilicet non possit quoquam libere procedere. <I>Attenuetur fame robur eius</I> et cetera. Praemiserat Baldath poenas peccatorum ad exteriores adversitates pertinentes, hic autem incipit prosequi poenas pertinentes ad personas eorum. Est autem considerandum quod ipsa peccata exterioribus adversitatibus implicant, et ideo adversitates exteriores prosecutus est praenuntiando quasi cum quadam certitudine; poenae autem corporales non videntur directe causari ex ipsis peccatis nisi forte ex aliquibus, sicut praecipue ex gula et luxuria quibus aliquis in proprium corpus peccat, et ideo corporales poenas non prosequitur denuntiando sed magis imprecando. Praemittit autem poenas corporales praecedentes mortem, et quia per nutrimentum conservatur vita, primo imprecatur ei nutrimenti subtractionem ex qua primitus homo incipit debilitari, et quantum ad hoc dicit <I>attenuetur fame robur eius</I>. Deinde autem deficiente nutrimento, etiam subtrahitur vita, et quantum ad hoc subdit <I>et inedia invadat costas eius</I>, per quod significatur debilitatio vitalium operationum, quarum principium est cor quod sub costis continetur. Corporis autem bona quae per famem attenuari incipiunt per mortem totaliter consumuntur; bona autem praecipua corporis videntur esse pulcritudo et fortitudo, et ideo subdit <I>devoret pulcritudinem cutis eius</I>, quia scilicet pulcritudo in exteriori apparentia consideratur, <I>et consumat brachia illius</I>, in quibus praecipue attenditur fortitudo, <I>primogenita mors</I>, idest tempestiva, naturalis aetatis finem praeveniens. Mortuus autem homo a domo sua exportatur, et quantum ad hoc subdit <I>avellatur de tabernaculo suo fiducia eius</I>, quia scilicet spem suam non in Deo posuit sed in opulentia et gloria domus suae, de qua post mortem eicitur. Eiectus autem de domo sua, sepulcro includitur ubi totaliter exterminatur a morte, et quantum ad hoc subdit <I>et calcet super eum quasi rex interitus</I>, quia scilicet mors quasi regis plena potestate eum in pulverem conterit. Eo autem egresso de domo eius, remanent mortui domestici cum quibus in vita societatem habuit, et quantum ad hoc subdit <I>habitent in tabernaculo eius socii illius qui non est</I>, idest mortui qui iam esse desiit in rebus humanis. Domestici autem, patrono mortuo, luctum agunt et aliqua signa tristitiae demonstrant vel quantum ad nigras et sordidas vestes vel etiam quantum ad aliquos fetidos odores, et quantum ad hoc dicit <I>aspergatur in tabernaculo illius sulphur</I>, per quod intelliguntur omnia quae possunt esse signa tristitiae, sicut et boni odores assumuntur in signum laetitiae. Homine autem mortuo, frequenter omnia quae fuerunt eius depereunt, quod consequenter ostendens primo incipit a terraenascentibus, quorum quaedam eo mortuo remanent adhuc seminata, et quantum ad haec dicit <I>deorsum radices eius siccentur</I>, ut scilicet si quid seminavit vel plantavit destruatur ut fructum non ferat; quaedam vero iam sunt perducta ad fructum, et quantum ad haec subdit <I>sursum autem atteratur messis eius</I>; et potest hoc referri ad quaecumque negotia inchoata vel iam pene perfecta. Deinde procedit ad famam quae de homine remanet post mortem, ex qua quidam desiderant se in memoriis hominum victuros et gloriam habere etiam post mortem, unde quantum ad deletionem peccatoris de memoriis hominum subdit <I>memoria illius pereat de terra</I>; quantum autem ad cessationem celebris famae ipsius subdit <I>et non celebretur nomen eius in plateis</I>, quod signanter dicit quia non est celebritas nominis nisi apud multitudinem, quae in plateis solet inveniri. Et sic cessante memoria et nominis celebritate, claritas gloriae eius commutabitur in tenebras perpetuae oblivionis, et hoc est quod subdit <I>expellet eum de luce in tenebras</I>, idest de gloria mundana in oblivionem. Cessante autem fama eius et corpore consumpto per mortem, iam nihil ipsius remanebit in mundo, quia Baldath et socii eius opinabantur quod anima non remaneret post mortem: <I>et de orbe transferet eum</I>, ut scilicet nihil eius in mundo remaneat. Sed quia parentes etiam in filiis vivunt, ideo ad hoc excludendum subdit <I>non erit semen eius</I>, quia filii ipsius morientur, <I>neque progenies in populo suo</I>, quia nec nepotes aut pronepotes remanebunt, nec etiam aliqui ad ipsum pertinentes, unde subdit <I>nec ullae reliquiae in regionibus eius</I>, idest nec consanguinei nec domestici per quos de ipso memoria habeatur. Quis autem effectus ex hoc sequatur in cordibus aliorum, ostendit cum subdit <I>in die eius</I>, quae scilicet est dies perditionis ipsius, <I>stupebunt novissimi</I>, idest minores de populo, prae nimia admiratione, non valentes considerare quomodo tanta gloria peccatoris subito in nihilum sit redacta; et quantum ad maiores subdit <I>et primos invadet horror</I>, timentes scilicet ne eis eveniat simile. Et videtur hoc induxisse ad respondendum ei quod Iob supra XIV 21 dixerat <I>sive nobiles fuerint filii eius sive ignobiles, non intelliget, attamen caro eius dum vivit dolebit</I>, ex quo videbatur Iob comminationes amicorum vel promissiones de eventibus futuris contingentibus post mortem confutasse; sed hic Baldath respondet quod huiusmodi infortunia quae post mortem accidunt, etsi mortuus non cognoscat, infliguntur tamen a Deo - huiusmodi poenae - propter correptionem aliorum. Et quia praemiserat quasdam poenas peccatoris ad viam praesentis vitae pertinentes, quasdam vero ad finem viae, scilicet ad mortem vel ad ea quae post mortem eveniunt, ideo quasi epilogando subdit <I>haec ergo sunt tabernacula iniqui</I>, idest processus eius in via praesentis vitae: tabernaculis enim viatores utuntur; quantum autem ad ultimum finem qui est quasi terminus motus, subdit <I>et iste locus eius qui ignorat Deum</I>, vel per infidelitatem vel per inoboedientiam.</P>
<BR>
<DIV CLASS="C">Caput 19</DIV>
<P TITLE="Super Iob, cap. 19"><A NAME="84917"><SPAN CLASS="ref">[84917] Super Iob, cap. 19 </SPAN></A><I>Respondens autem Iob dixit: usquequo affligitis animam meam</I> et cetera. Baldath in praemissis verbis ad duo intendisse videtur: primo quidem ad confutandum Iob de insipientia et superbia et furore, per quod eum affligere intendebat similiter aliis amicis suis, et ideo dicit <I>usquequo affligitis animam meam?</I> Secundo ad confirmandum suam sententiam quod adversitates praesentis vitae pro peccatis proveniunt, quod quidem prolixe prosecutus fuerat enumerando diversas adversitates absque alia probatione inducta, et quantum ad hoc subdit <I>et atteritis me sermonibus</I>, idest verbis fatigatis, non probationibus convincitis? Est autem tolerabile si semel aliquis contra amicum suum loquatur, sed si homo multiplicet huiusmodi verba videtur esse malitiae confirmatae, unde subdit <I>en decies confudistis me</I>, et ipsi loquendo et me cum quadam indignatione audiendo: ante hanc autem responsionem quinquies Iob invenitur locutus si incipiamus ab hoc quod dixit <I>pereat dies in qua natus sum</I>, et quinquies ei respondisse amici sui inveniuntur; saltem autem prae confusione etsi non propter amicitiam debuissent ab afflicti afflictione cessare, unde subdit <I>et non erubescitis opprimentes me</I>, scilicet tam opprobriis quam prolixitate verborum me gravantes. Inter cetera autem opprobria videtur eum Baldath de ignorantia notasse, cum dixit <I>intellige prius et sic loquamur</I>, quae quidem ignorantia toleranda ab amicis esset, et propter eam excusandus, non autem erat ei improperanda maxime tempore adversitatis, et ideo subdit <I>nempe si ignoravi, mecum erit ignorantia mea</I>, quasi dicat: nihil vos sed me solum gravat, unde ad vos non pertinebat inter adversa mihi ignorantiam improperare, et ideo subdit <I>at vos contra me erigimini</I>, scilicet excellentiam vestram ostentantes, <I>et arguitis me opprobriis meis</I>, idest quae ad me solum pertinent et alios non gravant. Quibus praemissis ad confutationem amicorum pertinentibus, accedit ad principale propositum prosequendum, intendens ostendere falsum esse quod dicebant quod praesentes adversitates semper propter peccata praeterita proveniunt. Ex qua suppositione statim a principio ad inconveniens ducit dicens <I>saltem nunc intelligite quia Deus non aequo iudicio afflixerit me</I>, quasi dicat: si adversitates non adveniunt nisi pro peccatis, non est aequum Dei iudicium quo me non graviter peccantem graviter afflixit; dicit autem <I>saltem nunc</I>, quia hactenus non ita particulariter enumeravit suas adversitates sicut nunc. Non solum autem se dicit adversitatibus afflictum, sed etiam eis conclusum ut viam evadendi invenire non possit, unde sequitur <I>et flagellis suis me cinxerit</I>, quia scilicet ipsa flagella remediorum viam subtraxerunt; et hoc secundum primo incipit prosequi. Potest autem in adversitatibus remedium inveniri primo quidem per auxilium humanum, et hoc dupliciter: uno modo in ipso facto, puta cum aliquis ab aliquo violenter opprimitur et ab alio succursum habet, et ad hoc excludendum dicit <I>ecce clamabo vim patiens, et nemo exaudiet</I>, quasi dicat: si clamarem contra eos qui me violenter opprimunt nullus exaudiret ut auxilium ferret; alio modo post factum, puta cum aliquis iniuriam passus conqueritur iudici qui eum sententialiter restituit et vindicat, et hoc excludens subdit <I>vociferabor, et non est qui iudicet</I>, idest si vociferarer conquerendo non adesset iudex qui me suo iudicio liberaret. Secundo invenitur in adversitatibus remedium ab ipso homine qui adversitates evadit, et hoc dupliciter: uno modo per potentiam, et hoc excludit dicens <I>semitam meam circumsepsit, et transire non possum</I>, quasi dicat: tot impedimenta processibus meis apposuit ut ea amovere non possim; alio modo per prudentiam, et ad hoc excludendum subdit <I>et in calle meo tenebras posuit</I>, ut scilicet non videam qualiter sit procedendum. Deinde exclusis remediis, subiungit adversitates incipiens ab exterioribus bonis quae perdidit, inter quae primo ponit iacturam honoris et gloriae cum dicit <I>spoliavit me gloria mea</I>, quia cum prius in honore et reverentia haberetur, tunc etiam eum iuniores tempore irridebant, ut dicitur infra XXX 1. Secundo ponit dispendium dignitatis cum subdit <I>et abstulit coronam de capite meo</I>, quia qui ante sedebat <I>quasi rex circumstante exercitu</I>, ut dicitur infra XXIX 25, nunc <I>sedens in sterquilinio testa saniem radebat</I>, ut dictum est supra II 8. Tertio ponit damnum exteriorum rerum cum dicit <I>destruxit me undique</I>, scilicet devastatis omnibus exterioribus bonis, <I>et pereo</I>, adversitate durante, quia non est spes recuperandi, unde subdit <I>et quasi avulsae arbori abstulit spem meam</I>: arbor enim quandiu radicibus terrae inhaeret habet spem si praecisi fuerint rami eius ut rursum virescat, sed si evellantur eius radices de terra necesse est ut siccetur et pereat; ita etiam ipse, quasi avulsis radicibus, nullam habebat spem prosperitatem temporalem recuperandi. Radix autem spei est duplex: una quidem ex parte divini auxilii, alia vero ex parte auxilii humani; radix autem spei quae est ex divino auxilio videbatur esse avulsa per hoc quod Deus ei graviter videbatur iratus, secundum illorum opinionem qui divinam punitionem in solis adversitatibus huius vitae ponebant, unde dicit <I>iratus est contra me furor eius</I>, quod dicit ad designandum vehementiam irae: nam furor est ira accensa. Solet autem furor quo vehementior est eo citius transire, et sic potest in futurum remanere spes de irato, sed si ira in odium transeat iam non videtur spes ulla restare, et ad hoc significandum subdit <I>et sic me habuit quasi hostem suum</I>: ab inimico autem non speratur remedium. Divinae autem irae et odii signum ponit cum subdit <I>simul venerunt latrones eius</I>: latrones nominat Sabaeos et Chaldaeos et Daemones qui eius bona vastaverant simul quasi ex condicto; quos nominat Dei latrones quasi hoc ex ordinatione divina contigerit, sicut etiam amici Iob dicebant. Praedicti autem latrones depraedati sunt Iob publice absque aliqua reverentia vel metu, unde subdit <I>et fecerunt sibi viam per me</I>, quasi: ita me sunt depraedati sicut hostis qui invenitur in via. Infestaverunt etiam eum universaliter et perseveranter, et quantum ad hoc subdit <I>et obsederunt</I>, scilicet perseveranter, <I>in gyro</I>, idest universaliter quantum ad omnia, <I>tabernaculum meum</I>, idest bona domus meae. Deinde ostendit avulsam esse radicem spei quae est ex humano auxilio, ostendens quod nihil auxilii poterat expectare de quibus magis videbatur, et enumerat primo illos qui sunt habitatione domus separati, incipiens a fratribus, dicens <I>fratres meos longe fecit a me</I>, ut scilicet mihi auxilium ferre vel non velint vel non possint; deinde ponit familiares amicos cum subdit <I>et noti mei quasi alieni recesserunt a me</I>, mihi scilicet auxilium non ferentes; quantum autem ad consanguineos vel quacumque alia necessitudine coniunctos subdit <I>dereliquerunt me propinqui mei</I>, auxilium non ferentes; quantum vero ad illos cum quibus aliquando fuerat conversatus subdit <I>et qui me noverant</I>, scilicet olim quasi familiarem amicum, nunc in tribulatione <I>obliti sunt mei</I>, scilicet de me non curantes. Post hos accedit ad enumerandum domesticos dicens <I>inquilini domus meae</I>, qui scilicet mihi servire consueverant, <I>et ancillae sicut alienum habuerunt me</I>, de meis scilicet afflictionibus non curantes, <I>et quasi peregrinus fui in oculis eorum</I>, me scilicet penitus contemnentes. Deinde de inoboedientia servorum subdit <I>servum meum vocavi et non respondit mihi</I>; addit autem et superbum contemptum: <I>ore proprio deprecabar illum</I>, idest oportebat me ad eum agere non imperio sed precibus propter hoc quod me contemnebat. Deinde enumerat personas maxime coniunctas, scilicet uxorem et filios; solet autem uxori maxime delectabilis fieri praesentia viri, nisi forte ex aliqua gravi corruptione horribilis reddatur, et ad hoc significandum subdit <I>halitum meum exhorruit uxor mea</I>, scilicet propter fetorem ulcerum ex quibus ei horribilis reddebatur. Filiorum autem est solo nutu parentis voluntatem implere; ex magno autem contemptu parentis provenit quod patrem, cui oportet a filio reverentiam exhiberi, oporteat suppliciter filium deprecari, et ad hoc ostendendum subdit <I>et orabam filios uteri mei</I>. Sed hoc videtur contra id quod dictum est supra I 19, quod filii eius et filiae oppressi sunt per domus ruinam; sed potest dici quod aliqui parvuli remanserant qui non interfuerant illi convivio, vel forte aliqui filii filiorum, qui mortem propriorum parentum peccatis propriis imputantes peccatis Iob ipsum contemnebant. Postquam igitur se despectum dixit a domesticis et a forinsecis, ostendit consequenter se despectum esse et a stultis et a sapientibus. Est autem stultorum proprium quod eos despiciant quos in miseriis vident, quia sola bona terrena honoranda putant, et ideo dicit <I>stulti quoque despexerunt me</I>, scilicet corde praesentem, <I>et cum ab eis recessissem detrahebant mihi</I>, scilicet ore pronuntiantes quae in praesentia dicere verebantur. Deinde etiam se a sapientibus despectum dicit quos aliquando familiares habuerat, unde dicit <I>abominati sunt me quondam consiliarii mei</I>, quos scilicet propter eorum sapientiam ad meum consilium admittebam, <I>et quem maxime diligebam adversatus est me</I>: et forte hoc dicit propter aliquem eorum qui praesentes aderant, qui ei gravius adversabatur. Sic igitur praemissis adversitatibus quae pertinent ad exteriora, subiungit de proprii corporis consumptione dicens <I>pelli meae, consumptis carnibus, adhaesit os meum</I>, quia scilicet propter gravitatem aegritudinis carnes eius consumptae erant ita quod cutis eius ossibus adhaereret. Sed quia labia sunt carnea quae dentibus sicut ossibus adhaerent, ideo ad haec excipienda subdit <I>et derelicta sunt tantummodo labia circa dentes meos</I>, per quod videtur occulte innuere quod omnibus aliis officiis membrorum cessantibus, solum ei remanserat locutionis officium. Enumeratis ergo adversitatibus suis, eos ad compassionem invitat geminans misericordiae petitionem propter multitudinem miseriarum, dicens <I>miseremini mei, miseremini mei, saltem vos, amici mei</I>, ex quo ab aliis sum derelictus; causa autem miserendi est miseria, quae tanto gravior est quanto a fortiori inducitur, et ideo subdit <I>quia manus domini tetigit me</I>: intelligebat enim se a Deo percussum. Non videtur autem decens ut homo afflicto afflictionem addat, et ideo subdit <I>quare persequimini me sicut Deus?</I> Quasi dicat: sufficit mihi persecutio quae est a Deo, vestrum autem esset magis consolationem adhibere. Qualiter autem eum persequerentur ostendit subdens <I>et carnibus meis saturamini?</I> Quod proprie ad detractores pertinet, qui carnibus humanis vesci dicuntur inquantum in infirmitatibus aliorum delectantur: caro enim est infirmior pars animalis. <I>Quis mihi tribuat ut scribantur</I> et cetera. Dixerat superius Iob spem suam esse ablatam <I>quasi arboris avulsae</I>, quod quidem dixit referens ad spem temporalis prosperitatis recuperandae, ad quam eum amici eius multipliciter incitabant; hanc autem spem sibi habendam non esse supra multipliciter ostendit ad diversa inconvenientia deducendo, nunc autem manifeste suam intentionem aperit ostendens se praedicta non dixisse quasi de Deo desperans, sed quia altiorem spem de eo gerebat non quidem relatam ad praesentia bona sed ad futura. Et quia grandia et mira et certa dicturus erat, praeostendit desiderium suum ad hoc quod sententia quam dicturus erat in fide posterorum perpetuetur; transmittimus autem sensus et verba nostra in posteros per Scripturae officium, et ideo dicit <I>quis mihi tribuat ut scribantur sermones mei</I>, quos scilicet dicturus sum de spe quam in Deo firmavi, ne oblivioni deleantur? Solent autem ea quae atramento scribuntur per longinquitatem temporis deleri, et ideo quando volumus aliquam Scripturam in longinquum servari, non solum per modum Scripturae eam describimus sed per aliquam impressionem sive in pelle sive in metallo sive in lapide; et quia illud quod sperabat non erat in proximo futurum sed in fine temporum reservatur implendum, ideo subdit <I>quis mihi det ut exarentur in libro stilo ferreo</I>, quasi impressione aliqua facta in pelle, <I>aut</I>, si hoc parum est, impressione facta fortiori in <I>lamina plumbi, vel</I>, si et hoc parum videtur, <I>certe sculpantur</I> stilo ferreo <I>in silice?</I> Qui sunt autem hi sermones quos tanta diligentia velit conservari, ostendit subdens <I>scio enim quod redemptor meus vivit</I>, et signanter hoc per modum causae assignat: ea enim quae pro certo non habemus non curamus mandare memoriae, et ideo signanter dicit <I>scio enim</I>, scilicet per certitudinem fidei. Est autem haec spes de gloria resurrectionis futurae, circa quam primo assignat causam cum dicit <I>redemptor meus vivit</I>. Ubi considerandum quod homo qui immortalis fuerat constitutus a Deo mortem per peccatum incurrit, secundum illud Rom. V 12 <I>per unum hominem peccatum in hunc mundum intravit, et per peccatum mors</I>, a quo quidem peccato per Christum redimendum erat genus humanum, quod Iob per spiritum fidei praevidebat. Redemit autem nos Christus de peccato per mortem pro nobis moriendo; non autem sic mortuus est quod eum mors absorberet, quia etsi mortuus sit secundum humanitatem mori tamen non potuit secundum divinitatem; ex vita autem divinitatis etiam humanitas est reparata ad vitam resurgendo, secundum illud II ad Cor. ult. <I>nam etsi crucifixus est ex infirmitate nostra, sed vivit ex virtute Dei</I>; et vita autem Christi resurgentis ad omnes homines diffundetur in resurrectione communi, unde et ibidem subdit apostolus; <I>nam et nos infirmi sumus in illo, sed vivemus in eo virtute Dei in nobis</I>, unde et dominus dicit Iob V 25 <I>mortui audient vocem filii Dei, et qui audierint vivent: sicut enim pater habet vitam in semet ipso sic dedit et filio vitam habere in semet ipso</I>. Est ergo primordialis causa resurrectionis humanae vita filii Dei, quae non sumpsit initium ex Maria, sicut Ebionitae dixerunt, sed semper fuit, secundum illud Hebr. ult. <I>Iesus Christus heri et hodie, ipse et in saecula</I>, et ideo signanter non dicit redemptor meus vivet sed <I>vivit</I>. Et ex hac causa futuram resurrectionem praenuntiat, tempus ipsius determinans, cum subdit <I>et in novissimo die de terra surrecturus sum</I>, ubi considerandum est quod quidam ponentes motum caeli et hunc statum mundi in aeternum duraturum, posuerunt quod post certas revolutiones annorum, redeuntibus stellis ad situs eosdem, homines mortui repararentur ad vitam; cum autem dies ex motu caeli causetur, si motus caeli in aeternum durabit nullus erit novissimus dies: et ideo ad praedictum errorem tollendum signanter dicit <I>in novissimo die</I>, et concordat sententiae domini, qui dicit Ioh. VI 40 <I>ego resuscitabo eum in novissimo die</I>. Fuerunt alii qui dixerunt quod homines resurgent resumendo non terrena sed quaedam caelestia corpora, sed ad hoc excludendum subdit <I>et rursum circumdabor pelle mea</I>, quod signanter dicit quia supra dixerat solam pellem circa ossa remansisse; ex ipso autem modo loquendi rationem resurrectionis assignat, ne scilicet anima a proprio indumento semper remaneat denudata. Rursus fuerunt alii qui dicerent animam idem corpus quod deposuerat resumpturam sed secundum condicionem eandem, ut scilicet indigeat cibis et potibus et alia opera carnalia huius vitae exerceat, sed hoc excludit subdens <I>et in carne mea videbo Deum</I>. Manifestum est enim quod caro hominis secundum statum vitae praesentis corruptibilis est; <I>corpus autem quod corrumpitur aggravat animam</I>, ut dicitur Sap. IX 15, et ideo nullus in hac mortali carne vivens potest Deum videre; sed caro quam anima in resurrectione resumet eadem quidem erit per substantiam sed incorruptionem habebit ex divino munere, secundum illud apostoli I ad Cor. XV 53 <I>oportet corruptibile hoc induere incorruptionem</I>, et ideo illa caro huius erit condicionis quod in nullo animam impediet quin Deum possit videre, sed erit ei omnino subiecta. Quod ignorans Porphyrius dixit quod <I>animae, ad hoc quod fiat beata, omne corpus fugiendum est</I>, quasi anima sit Deum visura non homo, et ad hoc excludendum subdit <I>quem visurus sum ego ipse</I>, quasi dicat: non solum anima mea Deum videbit sed <I>ego ipse</I> qui ex anima et corpore subsisto. Et ut ostendat quod illius visionis etiam suo modo erit particeps corpus, subiungit <I>et oculi mei conspecturi sunt</I>, non quia oculi corporis divinam essentiam sunt visuri sed quia oculi corporis videbunt Deum hominem factum; videbunt etiam gloriam Dei in creatura refulgentem, secundum Augustinum in fine de civitate Dei. Et ut idem numero non solum specie reparandus homo credatur ad Deum videndum, subiungit <I>et non alius</I>, scilicet numero, ne credatur talem se vitae reparationem expectare qualem describit Aristoteles in II de generatione, dicens quod quorumcumque substantia est corruptibilis mota reiterantur eadem specie non eadem numero. His igitur praemissis de causa resurrectionis, tempore et modo, et gloria resurgentis et identitate eiusdem, subiungit <I>reposita est haec spes mea in sinu meo</I>, quasi dicat: non est spes mea in terrenis quae vane promittitis, sed in futura resurrectionis gloria. Signanter autem dicit <I>reposita est in sinu meo</I>, ad ostendendum quod hanc spem non solum habebat in verbis sed in corde absconditam, non dubiam sed firmissimam, non quasi vilem sed quasi pretiosissimam: quod enim in sinu absconditur in occulto habetur et firmiter conservatur et carum reputatur. Sic ergo ostensa altitudine spei suae quam habebat de Deo, excludit eorum calumnias quas contra eum quaerebant, quasi Dei spem et timorem abiecisset quia in temporalibus spem non ponebat, unde subdit <I>quare ergo nunc dicitis: persequamur eum</I>, scilicet tamquam de Deo desperantem vel Deum non timentem, <I>et radicem verbi inveniamus contra eum</I>, improbando dicta mea quasi providentiam Dei negaverim? Quam non nego sed assero dicens praemia et poenas a Deo praeparari hominibus etiam post hanc vitam, et ideo subdit <I>fugite ergo a facie gladii</I>, idest divinae ultionis in futura vita vobis reservatae, quamvis temporali prosperitate floreatis, <I>quoniam ultor iniquitatum gladius eius</I>, idest ultio quam ipse proprie inducet post mortem; <I>et scitote esse iudicium</I>, non solum in hac vita sed etiam post hanc vitam in resurrectione bonorum et malorum.</P>
<BR>
<DIV CLASS="C">Caput 20</DIV>
<P TITLE="Super Iob, cap. 20"><A NAME="84918"><SPAN CLASS="ref">[84918] Super Iob, cap. 20 </SPAN></A><I>Respondens autem Sophar Naamathites dixit: idcirco cogitationes meae</I> et cetera. Sophar, audita sententia Iob de spe futurae vitae, acquievisse videtur, unde et post hanc responsionem secundam eius tertio nihil contradixit. Sed tamen adhuc erat aliquid in corde eius quod a priori sententia eum non permittebat omnino recedere: putabat enim quod etsi in futura vita fierent retributiones et punitiones pro meritis, ut a Iob didicerat, nihilominus tamen adhuc ei videbatur quod prosperitates et adversitates huius vitae hominibus dispensarentur a Deo pro merito virtutum vel peccatorum, et ideo quasi in parte convictus et in parte adhuc primam sententiam retinens dicit <I>idcirco</I>, scilicet propter verba quae dicis de spe futurae vitae, <I>cogitationes meae variae succedunt sibi</I>. Et ut non intelligantur huiusmodi variae cogitationes ad eandem sententiam pertinere, sicut cum aliquis ad eandem conclusionem varias rationes excogitat, subdit <I>et mens in diversa rapitur</I>, scilicet violentia rationum quae induci possunt pro utraque sententia nunc ad unum nunc ad aliud ducor, quasi non sufficeret ad contrarias rationes solvendas. Videbatur enim ei quod sententiam Iob de spe futurae vitae repudiare non deberet, et ideo subdit <I>doctrinam qua me arguis audiam</I>, credendo scilicet quod dixisti de resurrectione futura, sed tamen adhuc totaliter primam sententiam non dimitto, et hoc est quod subdit <I>et spiritus intelligentiae meae respondebit mihi</I>, quasi dicat: adhuc intellectus meus habet quid pro sententia sua respondeat. Hoc autem videbatur ei certissimum et experimento probatum quod mali etsi aliqua prosperitate gaudeant, tamen illa sit brevis et cito in hac vita etiam finiatur vel per festinam mortem vel per aliquam subsequentem adversitatem, et hoc est quod subdit <I>hoc scio</I>, considerans scilicet <I>a principio ex quo est positus homo super terram</I>, quasi diceret a principio humani generis, <I>quod laus impiorum brevis sit</I>: laudantur enim quandoque ad modicum propter aliqua bonitatis signa et initia quae in eis apparent, sed illa statim obnubilantur ex iniquis operibus quae in eis apparent, et ideo gaudium quod habent de favore quem capiunt ex sua simulatione in brevi pertransit, et hoc est quod subdit <I>et gaudium hypocritae ad instar puncti</I>, quasi in momento pertransiet, quia postea ex fructibus suis cognoscitur, ut dicitur Matth. VII 16. Contingit enim quandoque quod ex illo favore quem brevi tempore ex sua simulatione captavit ad aliquem altum statum sublimatus est, unde consequenter ostendit quod nec hoc ei stabile erit, dicens <I>si ascenderit usque in caelum superbia eius</I>, idest si propter altum statum quem adeptus est in tantam ascendat superbiam quod non reputet se caducum quasi terrenum sed immobilem quasi caelestem, <I>et caput eius nubes tetigerit</I>, ut scilicet ultra communem statum hominum promoveatur, <I>quasi sterquilinium in fine perdetur</I>, vel per festinam mortem ex qua redditur humanum cadaver vile et abominabile quasi stercus, secundum illud Ier. IX 22 <I>cadet morticinum hominis quasi stercus super faciem regionis</I>, vel per hoc quod eius malitia detegetur et ab omnibus reputabitur vilis, secundum illud Eccli. IX 10 <I>omnis mulier quae est fornicaria quasi stercus in via conculcabitur</I>. Eius autem superbia deiecta, stupor in cordibus hominum orietur de tam subita deiectione, et reverentia quae habebatur ad ipsum cessabit, unde subditur <I>et qui eum viderant dicent: ubi est?</I> Vel mirantes vel contemnentes. Et ut ostendat eius deiectionem irreparabilem esse, subdit <I>velut somnium avolans non invenietur</I>: sicut enim avis faciliter avolando aufertur ab oculis hominum, ita etiam somnia de facili auferuntur a cognitione humana; et quia eorum nullum manet vestigium vel debile, neque ad aliquem testimonium per quod si perdatur possit requiri, ideo irreparabiliter transit eius cognitio: et similiter dat intelligere quod casus impiorum sit irreparabilis. Et huius irreparabilitatis causam ostendit multiplicem: primo quidem ex parte ipsius peccatoris qui perit, unde dicitur <I>transibit sicut visio nocturna</I>, quae quidem est visio phantasmatis non permanentis, et ideo postquam desierit ad eam reditus haberi non potest; visio autem diurna est alicuius rei permanentis, quam si aliquis videre desierit ad eam videndam rursus recurrere potest; et similiter quandiu peccator manet, si adversitas ei adveniat potest reparatio sperari, sed quando ipse ex hac vita transierit nulla ulterius reparatio speratur. Secundo autem ex parte aliorum hominum ostendit casum eius irreparabilem, cum subdit <I>oculus qui eum viderat non videbit</I>: ea enim quae ab oculis recedunt de facili etiam a memoria transeunt, unde mortui qui subtrahuntur humanis aspectibus de facili oblivioni traduntur, ut sic nec in memoriis hominum gloriam habeant nec amici eorum amplius auxilium praestare curent. Tertio ostendit causam irreparabilitatis eius, quia non potest redire ad priorem statum, unde subdit <I>nec ultra intuebitur eum locus eius</I>: non enim potest redire homo post mortem ad eundem modum vivendi. Et non solum ipse deicietur et in propria persona transiens et oculis hominum subtractus proprio loco numquam restituendus, sed etiam filii pro peccato eius punientur, unde sequitur <I>filii eius atterentur egestate</I>, iusto scilicet Dei iudicio, ut quia pro divitiis filiorum peccavit in hoc etiam spe sua frustretur, filiis eius pauperibus effectis. Deinde quasi acquiescens iam sententiae Iob, subiungit etiam de poenis futurae vitae dicens <I>et manus illius reddent ei dolorem suum</I>, idest pro operibus peccatorum quae fecit dolorem patietur in poenis. Et quod ista retributio doloris sit intelligenda post mortem, apparet per hoc quod subditur <I>ossa eius implebuntur vitiis adolescentiae eius et cum eo in pulvere dormient</I>, quasi dicat: etiam post mortem quando carnes eius in pulverem resolventur, solis ossibus in sepulcro remanentibus, poenam patietur pro peccatis, non solum quae in senectute sed etiam quae in adolescentia commisit quae est magis praeceps ad peccandum. Et causam quare etiam post mortem puniatur pro peccatis, ostendit subdens <I>cum enim dulce fuerit in ore eius malum, abscondit illud sub lingua sua</I>, et loquitur ad similitudinem hominis dulcem cibum comedentis, qui non cito illum absorbet sed diu tenet in ore ut diutius delectetur. Unde hanc similitudinem exponens subdit <I>parcet illi</I>, scilicet malo vel peccato quod est ei dulce, nolens illud destruere; quod quidem destrueret deserendo, unde sequitur <I>et non relinquit illud</I>; quare autem non relinquat, ostendit subdens <I>et celabit in gutture suo</I>, idest nulli manifestabit, et propter hoc nullus ei peccatum occultum dissuadebit neque aliquod remedium adhibebit quod adhibetur peccata sua confitentibus: haec est ergo causa quare peccata alicuius puniuntur post mortem quia ea in vita relinquere noluit. <I>Panis eius in utero illius</I> et cetera. Quia dixerat quod ossa impii replenda sunt vitiis adolescentiae eius, ut scilicet pro eis puniatur post mortem, nunc de poenis eius prosequitur latius, et primo ostendit quod bona quae in hoc mundo habuit ei vertentur in mala. Et utitur similitudine comedentis cui cibus quandoque in malum convertitur, et hoc duobus modis: uno modo quando cibus indigestus interius manet et convertitur in humores venenosos, et quantum ad hoc dicit <I>panis eius in utero illius vertetur in fel aspidum intrinsecus</I>, quasi dicat: sicut quandoque cibus comestus vertitur in humores venenosos, ita et bona quae in hoc mundo habuit perseveranter usque ad mortem ei vertentur in amaritudinem mortis. Secundo cibus comestus quandoque si digeri non potest per vomitum extra eicitur cum abominatione et dolore, ita etiam quandoque contingit quod homines peccatores bona temporalia quae in hoc mundo acquirunt, quia eis bene non utuntur, quasi indigesta divino iudicio cum dolore amittunt, unde subdit <I>divitias quas devoravit</I>, idest rapaciter acquisivit, <I>evomet</I>, idest cum abominatione perdet, <I>et de ventre eius</I>, idest de eius dominio, <I>extrahet eas Deus</I>, quia scilicet divino iudicio per quandam violentiam ei auferentur. Nec solum bona quae habuit ei vertentur in malum, sed etiam ab inimicis mala patietur et facto et verbo, et ideo duo exempla ponit: primum quidem de aspide quae mordendo interficit, unde dicit <I>caput aspidum surget</I>, scilicet contra eum ad eum mordendum, per quod significatur aliquis malefactorum princeps vel etiam Diabolus eum invadens; secundum exemplum ponit de vipera quae lingua sua venena diffundit, unde sequitur <I>et occidet eum lingua viperae</I>, per quam intelligitur quodcumque nocumentum proveniens ex lingua hominis quasi venenum ex lingua viperae. Deinde subiungit poenam ex privatione bonorum cum subdit <I>non videat rivulos fluminis torrentis mellis et butyri</I>. Mel autem et butyrum in hoc conveniunt quod utrumque suave est ad edendum, sed mel officio apum ex floribus colligitur, butyrum autem ministerio hominum ex lacte domesticorum animalium sumitur; unde per mel potest significari quodcumque bonum delectabile proveniens absque industria hominum, per butyrum autem designatur aliquod bonum delectans ex studio humano proveniens. Torrens autem subito supervenit et ex insperato; in flumine abundantia designatur propter aquarum multitudinem; in rivulis autem distributio bonorum designatur: non enim omnes omnia habent neque temporalia neque spiritualia bona, sed quidam haec quidam illa. Datur ergo intelligi quod bonis, secundum Sophar sententiam, suavitas bonorum proveniat abundanter et ex insperato, tum ex humano ministerio tum ex providentia divina sine humana industria, secundum tamen quandam ordinatam distributionem, qua quidem distributione privandum asserit peccatorem. Et quia quandoque ex multitudine poenarum homo deficit ut ulteriores poenas sustinere non possit, subiungit quod peccator quamvis in hac vita multipliciter puniatur tamen ulterius reservatur ad poenas futurae vitae, unde sequitur <I>luet quae fecit omnia</I>, idest pro singulis peccatis suis poenam patietur, <I>nec tamen consumetur</I>, scilicet secundum animam quae futuris poenis reservatur. Consequenter ostendit convenientiam poenarum ad culpas cum subdit <I>iuxta multitudinem adinventionum suarum</I>, idest peccatorum quae sollicite excogitavit, <I>sic et sustinebit</I>, quia scilicet poena per quandam convenientiam culpae respondebit. Et primo hoc manifestat quantum ad culpam rapacitatis, in qua duo per ordinem ponit, quorum primum est violenta depraedatio quam significat subdens <I>quoniam confringens nudavit domum pauperis</I>, in confractione quidem violentiam significans, in nudatione rapinam; secundo ponit restitutionis negligentiam, et quantum ad hoc subdit <I>domum rapuit et non aedificavit eam</I>, quasi dicat: ea quae de domo rapuit vel quae in domo confringendo destruxit recompensare neglexit. Huic autem culpae convenientem poenam subiungit dicens <I>nec est satiatus venter eius</I>, quasi dicat: quia <I>nudavit domum pauperis</I> eum de bonis suis satiari non sinens, ideo appetitus eius non est satiatus neque de bonis quae iure possidet neque de his quae iniuste acquisivit, quia, sicut dicitur Eccl. V 9, <I>avarus non implebitur pecunia, et qui amat divitias fructum non capiet ab eis</I>, et quantum ad hoc secundum subdit <I>et cum habuerit quae concupierat, possidere non poterit</I>, quia vel ipse subtrahetur eis vel illa subtrahentur ei; et hoc conveniens est, ut quia ea quae rapuit sponte restituere noluit ea invitus amittat. Deinde manifestat idem in culpa voracitatis quam ponit subdens <I>non remansit de cibo eius</I>, quia scilicet quicquid habuit in suos usus convertit, nihil in aliorum necessitatem reservans. Et subiungit convenientem poenam dicens <I>propterea nihil permanebit de bonis eius</I>, scilicet ei quia omnia perdet, et hoc est conveniens poena quantum ad hoc quod de bonis suis aliis noluit reservare: unde iustum est ut nihil ei reservetur. Quantum vero ad hoc quod superflua in suos usus consumpsit, subiungit aliam convenientem poenam dicens <I>cum satiatus fuerit, artabitur</I>, et loquitur ad similitudinem hominis qui nimis comedit, cuius viscera artantur ex nimio cibo compressa, per quod significatur quod homo qui superflua in suos usus expendit vel qui superflua sibi acquisivit artationem quandam patietur, non valens omnia acquisita recte disponere, sicut patet Luc. XII 18 de divite cuius ager uberes fructus protulerat, quod voluit horrea sua destruere ut faceret ampliora. Ex artatione autem viscerum sequitur inordinatus calor et anxietas, unde subdit <I>et aestuabit</I>, et similiter illi qui multa sibi inordinate congregant nimia sollicitudine affliguntur; demum ex superfluo cibo ad omnia membra solet dolor pervenire, unde subdit <I>et omnis dolor irruet in eum</I>: similiter etiam his qui superflua congregaverunt multiplex dolor exoritur dum in pluribus dispendia patiuntur. Considerans ergo Sophar quod saturitas impii est ei nociva, quasi ex zelo iustitiae optat ei saturitatem bonorum temporalium ut poenam patiatur, unde sequitur <I>utinam impleatur venter eius</I>, scilicet abundantia temporalium bonorum, <I>ut emittat in eum</I>, scilicet Deus, <I>iram furoris sui</I>, idest vindictam sine misericordia. Et modum irae ostendit subdens <I>et pluat super illum bellum suum</I>; et in hoc quod dicit <I>pluat</I> designat malorum abundantiam; in hoc quod dicit <I>super illum</I>, idest supra vires peccatoris, designat impotentiam resistendi; in hoc autem quod dicit <I>bellum suum</I> ostendit quod mala non inferuntur ei ad correctionem per modum disciplinae qua pater castigat filium, sed per modum exterminii quo hostes perduntur; unde subdit <I>fugiet arma ferrea</I>, idest poenas praesentes, impatienter eas sustinendo, quae ad modum gladii ferrei feriunt de propinquo; <I>et irruet in arcum aereum</I>, idest in poenas futurae vitae quae quasi feriunt a remotis ad modum arcus aerei, qui est infrangibilis, ut futurarum poenarum interminabilitas designetur. Exponit autem consequenter huius arcus processum dicens <I>eductus et egrediens de vagina sua</I>, supple erit arcus ille: quandiu enim arcus est in vagina non percutit, et similiter ultio futurae damnationis quandiu est in Dei praescientia quasi in quadam vagina non damnat, sed educitur de hac vagina per malitiam provocantem Deum, et tunc egreditur per dispositionem divinam. Et eius effectum ostendit subdens <I>et fulgurans in amaritudinem suam</I>: sicut enim fulgur de supernis et subito et cum violentia et claritate venit, ita illa ultio inferetur peccatori a Deo ex improviso cum tanta violentia quod resisti non poterit, et cum tanta claritate iustitiae quod excusationis locus non erit, et ex hoc peccator replebitur amaritudine. Deinde poenas ultionis explicat per partes, et primo quantum ad hoc quod sub potestate Daemonum tradetur, et quantum ad hoc subdit <I>vadent et venient super eum horribiles</I>, idest liberam potestatem super eum accipient Daemones. Deinde ponit poenam damni cum subdit <I>omnes tenebrae absconditae sunt in occultis eius</I>, quia scilicet perfectas tenebras interiores et exteriores patietur, elongatus a claritate Dei; quod quidem in occulto dicit esse quia sicut sanctorum claritas in hac vita nobis occulta est, ita et tenebrositas impiorum. Deinde ponit poenam sensus cum dicit <I>devorabit eum</I>, non quidem consumendo sed sua afflictione absorbendo, <I>ignis</I>, scilicet Gehennae, <I>qui non succenditur</I>, scilicet humano studio sed divina virtute, secundum illud Is. XXX 33 <I>flatus domini sicut torrens sulphuris succendens eam</I>. In his autem poenis nullum auxilium sibi aderit, unde subdit <I>affligetur relictus in tabernaculo suo</I>, idest ex hoc quod relinquetur sine auxilio in loco poenarum sibi deputato. Positis ergo poenis quas in se ipso patietur, subiungit poenas quae pertinent ad ipsum secundum quod post mortem remanet in hac vita, et primo quidem quantum ad hoc quod remanet in memoriis hominum, dicens <I>revelabunt caeli iniquitatem eius</I>, idest caelesti virtute fiet quod iniquitas eius reveletur post mortem quae latebat in vita, <I>et terra consurget adversus eum</I>, quia manifestata eius iniquitate, homines terreni etiam contra mortuum turbabuntur qui forte vivum reverebantur. Deinde ponit poenam eius quantum ad hoc quod remanet in filiis, cum dicit <I>apertum erit germen domus illius</I>, idest filii eius expositi erunt tribulationibus; et hoc germen <I>detrahetur</I>, scilicet de hac vita, <I>in die furoris domini</I>, idest in die vindictae divinae; quamvis possit et hoc ad finale iudicium referri, in quo sancti revelabunt iniquitatem peccatoris et totus mundus <I>pugnabit contra insensatos</I> et germina, idest opera peccati, manifestabuntur et tandem impius detrahetur in Infernum. Deinde epilogando subdit <I>haec est pars hominis impii a Deo</I>, idest quam sibi acquisivit impiis operibus, <I>et hereditas verborum eius a domino</I>, quam scilicet sibi acquisivit pravis verbis. Et considerandum quod inter praemissa praesentibus poenis futuras commiscuit.</P>
<BR>
<DIV CLASS="C">Caput 21</DIV>
<P TITLE="Super Iob, cap. 21"><A NAME="84919"><SPAN CLASS="ref">[84919] Super Iob, cap. 21 </SPAN></A><I>Respondens autem Iob dixit: audite, quaeso</I> et cetera. Quia Sophar in praemissis verbis quantum ad aliquid iam sententiae Iob consenserat ut poneret peccata puniri post mortem, quamvis adhuc in hoc suam sententiam retineret quod etiam in vita ista peccata temporaliter puniuntur, erectus fuit Iob in spem convertendi eos totaliter ad veram sententiam, et ideo primo humiliter inducit eos ad attentionem, cum dicit <I>audite, quaeso, sermones meos</I>. Et quia hactenus cum quadam irrisione eius verba audierant, subdit <I>et agite paenitentiam</I>, scilicet de hoc quod verba mea irrisistis vel quod veritati contradixistis; et quia iam omnes bis locuti estis, <I>sustinete me ut et ego loquar</I>, respondendo scilicet ad ea quae ultimo proposita sunt. Et ne antequam audirent iudicium condemnationis proferant, subdit <I>et post mea, si videbitur, verba ridete</I>, quasi dicat: si iudicatis meam hanc sententiam derisibilem esse; prius tamen meam responsionem audiatis, quae si vobis non satisfaciat postea poteritis iustius irridere. Et ne videantur eius verba despicienda fore, ostendit quod de magnis locuturus est, scilicet de divinis iudiciis non de humanis, unde subdit <I>numquid contra hominem disputatio mea est ut merito non debeam contristari?</I> Quasi dicat: si ad hoc tenderet meae disputationis intentio ut inquirerem an aliquis homo iuste vel iniuste me afflixerit, qualitercumque hoc accidisset, merito tristitia carerem; sed disputatio mea tendit ad inquirendum quomodo hoc iusto Dei iudicio acciderit. Et quia de magna re est ista disputatio, est audienda attente, unde dicit <I>attendite me</I>; est etiam audienda non leviter et cum irrisione sed magis graviter et cum stupore, unde subdit <I>et obstupescite</I>; est etiam audienda silenter et sine mussitatione, unde subdit <I>et superponite digitum ori vestro</I>. Et ne videatur hoc iactanter dicere quasi ad deferendum honorem suae auctoritati, ostendit se etiam in altitudine huius quaestionis stupere, unde subdit <I>et ego quando recordatus fuero perstupesco</I>, ne scilicet in tanta quaestione in aliquo a veritate deficiam aut irreverenter de divinis iudiciis loquar; timor autem iste non sistit in mente sed pervenit usque ad carnem, unde subdit <I>et concutit carnem meam tremor</I>: ex vehementi enim animi passione etiam caro immutatur. Quibus praemissis sufficientibus ad attentionem excitandam, procedit ad quaestionem; et quia Sophar dixerat quod prosperitates malorum, si quae sunt, brevi finiuntur et in malum eis vertuntur, ideo haec statim Iob improbat dicens <I>quare ergo impii vivunt</I>, scilicet diu? Quasi dicat: si impius sic, velut avis avolans et velut visio nocturna, cito transit, unde est quod multi impii habent vitae diuturnitatem? Item si <I>gaudium hypocritae est ad instar puncti</I> et eius ascensus cito deicitur, quare <I>sublevati sunt</I>, idest in honoribus promoti? Item si <I>divitias quas devoravit evomit</I>, quare sunt <I>confortati divitiis</I>, idest quare eorum divitiae sunt eis confirmatae? Contra hoc etiam quod dixerat <I>filii eius atterentur egestate</I>, dicit <I>semen eorum permanet coram eis</I>, idest filii, eis videntibus, perseverant; et idem subiungit de aliis personis coniunctis dicens <I>propinquorum turba et nepotum in conspectu eorum</I>; per quod duplicem prosperitatem designat, quia nec eorum propinqui subtrahuntur per mortem, quod significat in hoc quod dicit <I>permanet</I>, nec elongantur per exilium vel aliquid huiusmodi, quod designat per hoc quod dicit <I>coram eis</I> et <I>in conspectu eorum</I>. Deinde prosequitur per partes praemissam prosperitatem impiorum, primo quidem quantum ad ipsos, praemittens immunitatem a malo cum dicit <I>domus eorum</I>, idest familiae eorum cum necessariis rebus, <I>securae sunt</I>, scilicet ab insultu hostium, <I>et pacatae</I>, idest carentes interna dissensione; et etiam immunes sunt a divino flagello, et quantum ad hoc subdit <I>et non est virga Dei super illos</I>, quia scilicet pro peccatis suis non corriguntur in hac vita. Et subiungit de multiplicatione bonorum, quia scilicet bona eorum non sunt sterilia nec fructu suo privantur, et hoc manifestat in specie boum qui apud antiquos acceptissimi erant propter agriculturam. Unde dicit <I>bos eorum</I>, idest vacca, <I>concepit</I>, per quod tollitur sterilitas, est autem conceptio primum in fructificatione animalium; secundum est formatio fetus concepti in ventre et perductio ad perfectum, quod impeditur per aborsum, et quantum ad hoc dicit <I>et non abortivit</I>; tertium autem est partus, et quantum ad hoc dicit <I>vacca peperit</I>, idem significans nomine bovis et vaccae, et utitur utroque vel propter ornatum sermonis vel propter necessitatem metri; quartum autem est educatio prolis, et quantum ad hoc subdit <I>et non est privata fetu suo</I>, morte scilicet praeoccupante. Consequenter autem subdit de prosperitate quantum ad filios, circa quod primo ponit prolis multitudinem cum dicit <I>egrediuntur</I>, scilicet in plateis ambulantes, non praeventi morte, <I>quasi greges parvuli eorum</I>, scilicet in multitudine et mutua concordia; secundo ponit eorum incolumitatem cum subdit <I>et infantes eorum exultant lusibus</I>, quasi non gemunt infirmitatibus; tertio ponit eorum disciplinam qua apud antiquos liberi instruebantur in musicis, unde dicit <I>tenent tympanum et citharam, et gaudent ad sonitum organi</I>, quasi instructi ad hoc quod et ipsi convenienter musica utantur et alios audiendo prudenter iudicent. Sed ne aliquis dicat quod haec eorum prosperitas modicum durat <I>ad instar puncti</I>, contra hoc subdit <I>ducunt in bonis dies suos</I>, quasi dicat: omnes dies vitae suae in prosperitate peragunt. Necesse est autem ex communi condicione quod finaliter sentiant mortem, sed tamen hanc patiuntur absque praecedenti angustia, unde subdit <I>et in puncto ad Inferna descendunt</I>, idest in mortem: omnes enim antiqui ante redemptoris adventum, de quo supra locutus fuerat, ad Inferna descendebant; sed quidam adversitatibus pressi in vita, non subito sed per multas amaritudines ad Inferna descendebant, sicut Iacob dixit Gen. XXXVII 35 <I>descendam ad filium meum lugens in Infernum</I>; sed illi qui prosperitate vigent usque ad mortem quasi in puncto usque ad Inferna descendunt. Posset autem responderi quod impii inter multa mala quae faciunt, meruerunt a Deo prosperitatem terrenam vel eum amando vel cognoscendo vel ei qualibuscumque operibus serviendo vel saltem bona temporalia ab ipso petendo, sed hoc excludit subdens <I>qui dixerunt Deo</I>, scilicet ex corde proposito quasi ex certa malitia peccantes: <I>recede a nobis</I>, quod pertinet ad defectum amoris, <I>scientiam viarum tuarum nolumus</I>, quod pertinet ad defectum cognitionis per ignorantiam affectatam: viae autem Dei dicuntur praecepta et iudicia eius quibus ab ipso disponimur; <I>quis est omnipotens ut serviamus ei?</I> Quod pertinet ad defectum bonorum operum provenientem ex Dei contemptu, <I>et quid nobis prodest si adoraverimus eum?</I> Quod pertinet ad contemptum petitionis propter defectum spei. Sic ergo evidentissime confutavit eorum sententiam, ostendens quod prosperitas temporalis non semper est praemium virtutis nec adversitas temporalis est poena peccati, quia impii frequenter prosperantur in hac vita nihil boni merentes a Deo, et cum hoc nullas graves adversitates patiuntur. Posset autem aliquis obicere: si malis prospera eveniunt et adversitatibus carent, ergo nulla est ratio a malitia declinandi, unde Eccl. IX 3 dicitur <I>eadem cunctis eveniunt, unde et corda filiorum hominum implentur malitia</I>; sed huic obiectioni respondet dicens <I>verum tamen quia non sunt in manu eorum bona sua, consilium eorum longe sit a me</I>. Circa quod sciendum est quod in manu hominis, idest in potestate ipsius, sunt quaedam bona, scilicet voluntaria virtutum opera quorum est dominus per liberum arbitrium gratia Dei iuvatum, et ideo huiusmodi bona semper possunt retinere virtuosi quandiu volunt, et propter hoc consilium sectandi huiusmodi bona est acceptandum; sed bona temporalis prosperitatis non sunt in potestate habentium ut possint ea acquirere vel retinere cum volunt, et ideo abiciendum est eorum consilium quo Deum et iustitiam contemnunt ut prospere vivant, quia per hoc non possunt assequi quod intendunt sed quandoque adversitatibus premuntur. Est autem considerandum ulterius quod adversitas impii gravior est quam iusti, quia cum iustus adversitatem patitur temporalem remanet ei fulcimentum virtutis et consolatio in Deo, unde non totaliter dissipatur; sed malis, amissis temporalibus bonis quae sola sibi quaesierunt, nullum remanet fulcimentum: unde subditur <I>quotiens lucerna</I>, idest prosperitas, <I>impiorum extinguitur</I>, idest finitur, <I>et supervenit eis</I>, scilicet divino iudicio, <I>inundatio</I>, idest gravis tempestas adversitatis, <I>et</I> quotiens Deus <I>dividit</I>, idest sub certa mensura distribuit, <I>dolores</I>, idest afflictiones aliquas, <I>furoris sui</I>, idest ex eius furore provenientes, <I>erunt</I>, impii scilicet, <I>sicut paleae ante faciem venti</I>, quae scilicet propter levitatem resistere non possunt vento, <I>et sicut favilla</I>, quae scilicet remanet ligno combusto, <I>quam turbo dispergit</I>, quia scilicet non habet humorem ut simul se teneat: ita etiam impii, veniente adversitate, resistere non possunt quia carent fulcimento divinae spei, et per diversas cogitationes disperguntur carentes humore virtutis. Et post hoc subdit de adversitate quantum ad filios cum dicit <I>Deus servabit filiis illius dolorem patris</I>, quia scilicet poena patris pertingit usque ad filios imitatores paternae malitiae. Nec differetur hoc usque post mortem patris sed vivente et cognoscente patre hoc erit, unde subdit <I>et cum reddiderit</I>, scilicet Deus poenam filiis, <I>tunc sciet</I>, scilicet pater, unde subdit <I>videbunt oculi eius interfectionem suam</I>, idest filiorum suorum, vel quamcumque adversitatem, et in hoc ipso <I>de furore omnipotentis bibet</I>, quia hoc ipsum pertinet ad poenam patris quod filii eo vivente puniuntur, non autem si punirentur post eius mortem, unde subdit <I>quid enim ad eum pertinet de domo sua post se?</I> Idest non affligeretur a futuris infortuniis posterorum, maxime cum peccator post mortem hoc ignoret, sicut supra XIV 21 dictum est <I>sive nobiles fuerint filii eius sive ignobiles, non intelliget; aut</I> etiam quid pertinet ad eum <I>si numerus mensium eius dimidietur</I>: non potest de hoc dolere in vita quia hoc ignorabat futurum. <I>Numquid Deum docebit quispiam</I> et cetera. Quia supra Iob proposuerat quod impiis in hac vita quandoque prospera quandoque adversa adveniunt, quod facit apud homines dubitationem, ideo ad huius dubitationis solutionem accedens praemittit quod hoc non provenit ex defectu divinae scientiae, quasi eum lateat malitia illorum quibus prospere cedit, et ideo dicit <I>numquid Deum docebit quispiam scientiam?</I> Quasi dicat: non indiget ut ab aliquo instruatur de meritis hominum ut sciat quibus prospera et quibus reddat adversa. Quod autem subdit <I>qui excelsos iudicat</I> potest dupliciter adiungi: uno modo ut sit sensus quod Deus non indiget instructione alicuius ad hoc quod possit excelsos iudicare, idest eos qui prosperantur in hoc mundo, sicut in rebus humanis indigent iudices instrui per testes de meritis iudicandorum; alio modo potest intelligi ut inducatur quasi probatio praecedentis: quod enim Deus omnia sciat et quod ab aliis instrui non indigeat patet per hoc quod ipse habet iudicium super quantumcumque excelsos; nullus autem iudicat quae ignorat: unde non potest esse quod alicuius quantumcumque excelsa scientia lateat ipsum. Praemissa igitur sufficientia divinae scientiae, subdit dubitationis materiam quae potest accidere super diversa humanarum rerum dispositione, in qua quidam prosperantur usque ad mortem, quidam vero in miseria moriuntur. Consistit autem temporalis prosperitas primo quidem in potestate, et quantum ad hoc dicit <I>iste moritur robustus</I>, secundo in corporis sanitate, et quantum ad hoc subdit <I>et sanus</I>, tertio in exteriorum rerum opulentia, et quantum ad hoc subdit <I>dives</I>, quarto in consiliorum et operum prospero successu, et quantum ad hoc subdit <I>et felix</I>: dicitur enim felix apud quosdam cui omnia succedunt ad votum. Ut autem non solum divitias sufficientes sed etiam superabundantes significet, subdit <I>viscera eius plena sunt adipe</I>: adeps enim propter superabundantiam nutrimenti generatur. Et ut rursus ostendat eius potentiam multiplicibus auxiliis suffultam, subdit <I>et medullis ossa illius irrigantur</I>: per ossa enim fortitudo designatur quorum robur nutrimento medullarum sustentatur. Subiungit autem de aliorum adversitate dicens <I>alius vero moritur in amaritudine animae suae</I>, quod scilicet pertinet ad interiores dolores quos homines concipiunt vel de corporalibus nocumentis vel ex infortunatis eventibus; addit autem <I>absque ullis opibus</I> ad designandum exteriorum rerum defectum. Sed tamen cum sic diversificentur in vita cum aequalitate meritorum, non potest dici quod saltem in his quae sunt post mortem diversa ad corpus pertinentia eorum sors commutetur: aequaliter enim eorum corpora disponuntur post mortem, unde subdit <I>et tamen simul in pulvere dormient</I>, idest aequaliter in terra sepelientur, <I>et vermes operient eos</I>, idest aequaliter eorum corpora putrescent: unde patet quod non potest assignari ratio differentiae quae est inter homines secundum prosperitatem et adversitatem, in his quae sunt aequalis meriti vel demeriti, ex diversa corporum dispositione post mortem. Erat autem opinio amicorum Iob quod ratio praedictae diversitatis esset ex diversitate meritorum, quod est contra id quod experimento apparet de hoc quod impiorum quidam prosperantur, quidam adversa patiuntur; unde quasi iam improbatam eorum opinionem vituperando commemorat cum subdit <I>certe novi cogitationes vestras</I>, quibus scilicet Iob temerarie condemnabant, <I>et sententias</I>, scilicet exterioribus verbis prolatas, <I>contra me iniquas</I>, quia scilicet iniquae impietatis me arguitis ex adversis quae patior; unde subdit <I>dicitis enim: ubi est domus principis? Et ubi tabernacula impiorum?</I> Quasi dicerent: tu simul cum familia tua ex altitudine tanti principatus cecidisti sicut solent deficere tabernacula impiorum. Sic igitur per ea quae supra dixerat ostensa iniquitate sententiae ipsorum, accedit ad determinandum veritatem. Et praemittit hoc quod dicturus est non esse novum sed apud multos divulgatum, subdit enim <I>interrogate quemlibet de viatoribus</I>, quasi dicat: non oportet me cum magno studio testimonium quaerere, quia haberi poterit a quibuscumque transeuntibus per viam; vel viatores dicit eos qui hac vita utuntur non ut termino sed ut via; <I>et haec eadem illum intelligere cognoscetis</I>, quae scilicet dicturus sum vobis: unde inexcusabiles estis qui a veritate receditis quam omnes communiter tenent. Quam quidem veritatem exponit subdens <I>quia in diem perditionis servatur malus</I>, quasi dicat: quod in hac vita non punitur sed prosperatur, hoc ideo est quia reservatur eius punitio in aliud tempus quando gravius punietur, unde subdit <I>et ad diem furoris ducitur</I>: quia enim furor est ira accensa, nomine furoris acrior vindicta significatur. Quare autem in diem perditionis et furoris servetur, ostendit subdens <I>quis arguet coram eo viam eius? Et quae fecit quis reddet illi?</I> Ubi duas rationes assignare videtur, quarum prima est quia intantum est sapientiae imperceptibilis ut nec per poenas erudiretur ut suam recognosceret culpam, sed inter flagella murmuraret quasi punitus iniuste, et hoc est quod dicit <I>quis arguet coram eo</I>, idest ut ipse recognoscat <I>viam eius</I>, scilicet iniquam? Alia ratio est quia poenae huius vitae non sunt sufficientes ad tantarum culparum punitionem, quia si acerbae sunt cito interimunt, et hoc est quod dicit <I>et quae fecit quis reddet illi</I>, scilicet in hac vita? Et ideo quasi concludit quod dies praedictus perditionis et furoris non est in hac vita sed post mortem, subdit enim <I>ipse ad sepulcrum ducetur</I>, scilicet mortuus, et tamen secundum animam vivet, et hoc est quod subdit <I>et in congerie mortuorum vigilabit</I>, quia scilicet licet videatur dormire per corporis mortem, vigilabit tamen per animae vitam. Et ne videatur post mortem transire ad gaudium, subdit <I>dulcis fuit glareis Cocyti</I>: quia enim testimonium etiam viatorum invocavit, veritatem de poenis malorum post mortem proponit sub fabula quae vulgariter ferebatur, quod scilicet in Inferno inter alios esset quidam fluvius nomine Cocytus, qui interpretatur luctus, quo animae malorum perducuntur; et sicut alii fluvii trahunt glareas, ita ille fluvius quodammodo involvebat animas impiorum: dicitur ergo impius <I>dulcis fuisse glareis Cocyti</I> quia eius conversatio acceptabilis fuit malis, et ideo inter malos qui sunt in luctu locum habebit. Effectum autem huius fluvii quantum ad homines subdit: <I>et post se omnem hominem trahit</I>, quia scilicet omnes homines cum quodam luctu moriuntur: quod enim est post mortem est quasi postremum huius fluvii, cuius anterius est quod in hac vita agitur, et ideo subdit <I>et ante se innumerabiles</I>, quia scilicet plurimos etiam in hac vita praeoccupat luctus. Sic igitur Iob per ordinem suam sententiam explicavit, primo quidem supra XIX 25 ostendens spem iustorum tendere in remunerationem futurae vitae, hic autem exprimit poenam reservari malis post mortem, et ideo ex utraque parte confutata adversariorum sententia subdit <I>quomodo igitur consolamini me frustra</I>, scilicet promittendo temporalem prosperitatem, <I>cum responsio vestra repugnare ostensa sit veritati?</I> In hoc quod dicitis hominibus deputari praemia et poenas in hac vita, quod supra multipliciter est improbatum.</P>
<DIV CLASS="centro">
<BR>
<P>
<A HREF="cio03.html"><IMG SRC="icons/ageretro.gif" WIDTH="19" HEIGHT="19" ALIGN="middle" BORDER="0" ALT="age retro"></A>
&nbsp;
<A HREF="cio22.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<BR><HR><BR>
<ADDRESS>&copy; 2019 Fundaci&oacute;n Tom&aacute;s de Aquino quoad hanc editionem<BR>Iura omnia asservantur<BR>OCLC nr. <A HREF="http://worldcatlibraries.org/wcpa/oclc/49644264" STYLE="text-decoration=none">49644264</A></ADDRESS>
</DIV>
</body>
</HTML> 