<!doctype HTML PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd">
<html LANG="LA">
<head>
<meta HTTP-EQUIV="Content-Type" CONTENT="text/html; charset=ISO-8859-1">
<meta HTTP-EQUIV="Content-Style-Type" CONTENT="text/css">
<meta HTTP-EQUIV="Content-Script-Type" CONTENT="text/javascript">
<meta NAME="keywords" CONTENT="Thomas de Aquino, Corpus Thomisticum">
<meta NAME="language" CONTENT="Latin">
<meta NAME="security" CONTENT="public">
<meta NAME="owner" CONTENT="ealarcon@unav.es">
<meta NAME="author" CONTENT="Enrique Alarc&oacute;n">
<meta NAME="abstract" CONTENT="">
<link REL="stylesheet" MEDIA="screen" HREF="vscreen.css" TYPE="text/css">
<link REL="stylesheet" MEDIA="print" HREF="vprint.css" TYPE="text/css">
<link REL="stylesheet" MEDIA="aural" HREF="vaural.css" TYPE="text/css">
<meta name="viewport" content="width=device-width, initial-scale=1" />
<title>Thomas de Aquino, Super Epistolam B. Pauli ad Romanos lectura, pr.</title>
<script type="text/javascript">
document.ondblclick = goPage;
  function findSelection(){
        if (document.getSelection){ txt = document.getSelection();}
        else if (document.selection){ txt = document.selection.createRange().text;}
        else {return "";}
        return txt;
  }
  function goPage(){
        var word = findSelection();
        if (word != "") {
                var toast = window.open("http://www.perseus.tufts.edu/hopper/morph?la=la&l="+word,"","width="+screen.width*0.75+",height="+screen.height*0.75+",screenX="+screen.width*0.125+"px,screenY="+screen.height*0.125+"px,scrollbars=1,resizable=1,toolbar=0");
        }
  }
  </script>
</head>
<BODY id="content"><!-- assigning the id="content" triggers the styles in the style.css file -->
<A HREF="index.html"><DIV CLASS="tres">CORPUS THOMISTICUM</DIV></A>
<DIV CLASS="uno">Sancti Thomae de Aquino</DIV>
<DIV CLASS="uno">Super Epistolam B. Pauli ad Romanos lectura</DIV>
<DIV CLASS="dos">prooemium</DIV>
<BR>
<DIV CLASS="centro">
<TABLE ALIGN="center" SUMMARY="Imago">
<TR>
<TH><IMG SRC="icons/pauli180.jpg" WIDTH="132" HEIGHT="180" BORDER="0" ALT="Thomas de Aquino a Bartolomeo degli Erri depictus (Visio fratris Paulini, Legion of Honor Museum, San Francisco)" ALIGN="middle"></TH>
</TR>
</TABLE>
<BR>
<SPAN CLASS="tres">Textum Taurini 1953 editum<BR>et automato translatum a Roberto Busa SJ in taenias magneticas<BR>denuo recognovit Enrique Alarc&oacute;n atque instruxit<BR><BR></SPAN>
<BR><HR><BR>
<P>
<A HREF="iopera.html"><IMG SRC="icons/index.gif" WIDTH="19" HEIGHT="19" ALIGN="middle" BORDER="0" ALT="Ad indicem operum omnium Sancti Thomae"></A>
&nbsp;
<A HREF="cro011.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<SCRIPT LANGUAGE="JavaScript" TYPE="text/javascript">
<!--
// original code by Bill Trefzger 12/12/96; revised by Enrique Alarcon 12/9/2000
function go(){if(document.selecter.select1.options[document.selecter.select1.selectedIndex].value !="none"){location=document.selecter.select1.options[document.selecter.select1.selectedIndex].value}}
document.write('<FORM NAME="selecter"><SELECT NAME="select1">');
document.write('<OPTION VALUE="none">INDEX');
document.write('<OPTION VALUE="none">------------------------------------------------');
document.write('<OPTION VALUE="index.html">Corpus Thomisticum');
document.write('<OPTION VALUE="iopera.html">Opera omnia');
document.write('<OPTION VALUE="zbiblia.html">Bibliographia Thomistica');
document.write('</SELECT>');
document.write('<BR><BR>');
document.write('<INPUT TYPE="button" VALUE="Agedum" ONCLICK="go()">');
document.write('</FORM>');
// -->
</SCRIPT>
<BR><HR><BR>
</DIV>
<DIV CLASS="G">Prooemium</DIV>
<P TITLE="Super Rom., pr."><A NAME="86165"><SPAN CLASS="ref">[86165] Super Rom., pr. </SPAN></A><I>Vas electionis est mihi iste</I>, et cetera. Act. IX, v. 15. Homines in sacra Scriptura inveniuntur vasis comparati propter quatuor, scilicet: propter constitutionem, repletionem, usum et fructum. Primo enim quantum ad constitutionem. Vas enim artificis arbitrio subiacet. Ier. c. XVIII, 4: <I>fecit illud vas alterum, sicut placuerat ei</I>. Sic et constitutio hominum subiacet Dei arbitrio, de quo in Ps. XCIX, 3: <I>ipse fecit nos et non ipsi nos</I>. Unde Isaias c. XLV, 9 dicit: <I>numquid dicit lutum figulo suo: quid facis?</I> Et infra IX, 20: <I>numquid dicit figmentum ei, qui se finxit: quid me fecisti sic?</I> Et inde est quod secundum voluntatem Dei artificis diversa invenitur vasorum constitutio. I Tim. II, 20: <I>in magna autem domo non solum sunt vasa aurea et argentea, sed etiam lignea et fictilia</I>. Beatus autem Paulus, quia vas electionis nominatur in verbis propositis, quale vas fuerit, patet per id quod dicitur Eccli. l, 10: <I>quasi vas auri solidum ornatum omni lapide pretioso</I>. Aureum quidem vas fuit propter fulgorem sapientiae, de qua potest intelligi quod dicitur Gen. II, 12: <I>et aurum terrae illius optimum est</I>, quia, ut dicitur Prov. III, 15, <I>pretiosior est cunctis opibus</I>. Unde et beatus Petrus testimonium perhibet ei dicens. I Petr. c. III, 15: <I>sicut et charissimus frater noster Paulus secundum datam sibi sapientiam scripsit vobis</I>. Solidum quidem fuit virtute charitatis, de qua dicitur Cant. ultimo: <I>fortis est ut mors dilectio</I>. Unde et ipse dicit Rom. c. VIII, 38 s.: <I>certus sum enim quia neque mors neque vita</I>, etc. <I>poterunt nos separare a charitate Dei</I>. Ornatum autem fuit omni lapide pretioso, scilicet omnibus virtutibus, de quibus dicitur I Cor. III, 12: <I>si quis superaedificat supra fundamentum hoc, aurum, argentum, lapides pretiosos</I>, et cetera. Unde et ipse dicit II Cor. I, v. 12: <I>gloria nostra haec est, testimonium conscientiae nostrae, quod in simplicitate cordis et in sinceritate Dei et non in sapientia carnali, sed in gratia Dei conversati sumus in hoc mundo</I>. Quale autem fuerit istud vas patet ex hoc quod talia propinavit: docuit enim excellentissimae divinitatis mysteria, quae ad sapientiam pertinent, ut patet I Cor. II, 6: <I>sapientiam loquimur inter perfectos</I>, commendavit etiam excellentissime charitatem, I Cor. XIII, instruxit homines de diversis virtutibus, ut patet Col. III, 12: <I>induite vos sicut electi Dei, sancti et dilecti, viscera misericordiae</I> et cetera. Secundo etiam ad vasa pertinere videtur ut liquore aliquo impleantur, secundum illud IV Reg. IV, 5: <I>illi offerebant vasa et illa infundebat</I>. Invenitur etiam inter vasa diversitas quantum ad huiusmodi plenitudinem. Nam quaedam inveniuntur vasa vini, quaedam olei, et diversa diversi generis. Sic etiam et homines diversis gratiis, quasi diversis liquoribus, replentur divinitus, I Cor. XII, 8: <I>alii datur per spiritum sermo sapientiae, alii</I>, et cetera. Hoc autem vas, de quo nunc agitur, plenum fuit pretioso liquore, scilicet nomine Christi, de quo dicitur Cant. I, 2: <I>oleum effusum nomen tuum</I>. Unde dicitur <I>ut portet nomen meum</I>. Totus enim videtur fuisse hoc nomine plenus, secundum illud Apoc. III, 12: <I>scribam super eum nomen meum</I>. Habuit enim hoc nomen in cognitione intellectus, secundum illud I Cor. II, 2: <I>non enim iudicavi me scire aliquid inter vos nisi Christum</I>. Habuit etiam hoc nomen in dilectione affectus, secundum illud Rom. VIII, 35: <I>quis nos separabit a charitate Christi</I>. I Cor. c. ultimo: <I>si quis non amat dominum nostrum Iesum Christum, sit anathema</I>. Habuit etiam ipsum in tota vitae suae conversatione. Unde dicebat Gal. II, 20: <I>vivo autem iam non ego vivit vero in me Christus</I>. Tertio, quantum ad usum considerandum est quod omnia vasa alicui usui deputantur, sed quaedam ad honorabiliorem, quaedam ad viliorem, secundum illud Rom. IX, 21: <I>an non habet potestatem figulus luti ex eadem massa facere aliud quidem vas in honorem, aliud vero in contumeliam?</I> Sic etiam homines, secundum divinam ordinationem, diversis usibus deputantur, secundum illud Eccli. XXXIII, 10-11: <I>omnes homines de solo et ex terra, unde et creatus est Adam. In multitudine disciplinae dominus separavit eos et immutavit vias eorum. Ex ipsis benedixit et exaltavit, maledixit et humiliavit</I>. Hoc autem vas ad nobilem usum est deputatum, est enim vas portatorium divini nominis, dicitur enim <I>ut portet nomen meum</I>, quod quidem nomen necessarium erat portari quia longe erat ab hominibus, secundum illud Is. XXX, 27: <I>ecce nomen domini venit de longinquo</I>. Est autem nobis longinquum propter peccatum, secundum illud Ps. CXVIII, 155: <I>longe a peccatoribus salus</I>. Est etiam nobis longinquum propter intellectus obscuritatem, unde et de quibusdam dicitur, Hebr. XI, 13, quod erant <I>a longe aspicientes</I>, et Num. XXIV, v. 17, dicitur: <I>videbo eum, sed non modo; intuebor illum, sed non prope</I>. Et ideo sicut Angeli divinas illuminationes ad nos deferunt, tamquam a Deo distantes, ita apostoli evangelicam doctrinam a Christo ad nos detulerunt. Et sicut in veteri testamento post legem Moysi leguntur prophetae, qui legis doctrinam populo tradebant secundum illud Mal. IV, 4: <I>mementote Moysi servi mei</I> ita etiam in novo testamento, post Evangelium, legitur apostolorum doctrina, qui, ea quae a domino audierunt, tradiderunt fidelibus, secundum illud I Cor. XI, 23: <I>accepi a domino quod et tradidi vobis</I>. Portavit autem beatus Paulus nomen Christi: primo quidem in corpore, conversationem et passionem eius imitando, secundum illud Gal. ultimo: <I>ego enim stigmata Christi Iesu in corpore meo porto</I>. Secundo in ore, quod patet in hoc quod in epistolis suis frequentissime Christum nominat: <I>ex abundantia enim cordis os loquitur</I>, ut dicitur Matth. XII, 34. Unde potest significari per columbam, de qua dicitur, Gen. VIII, 11, quod venit ad arcam portans ramum olivae in ore suo. Quia enim oliva misericordiam significat, congrue per ramum olivae accipitur nomen Iesu Christi, quod etiam misericordiam significat, secundum illud Matth. I, 21: <I>vocabis nomen eius Iesum; ipse enim salvum faciet populum suum a peccatis eorum</I>. Hunc autem ramum, virentibus foliis, detulit ad arcam, scilicet Ecclesiam, quando eius virtutem et significationem multipliciter expressit, Christi gratiam et misericordiam ostendendo. Unde iste dicit I Tim. I, 16: <I>ideo misericordiam consecutus sum, ut in me primo ostenderet Iesus Christus omnem patientiam</I>. Et inde est quod sicut inter Scripturas veteris testamenti maxime frequentantur in Ecclesia Psalmi David, qui post peccatum veniam obtinuit, ita in novo testamento frequentantur epistolae Pauli, qui misericordiam consecutus est, ut ex hoc peccatores ad spem erigantur; quamvis possit et alia ratio esse, quia in utraque Scriptura fere tota theologiae continetur doctrina. Tertio portavit non solum ad praesentes sed etiam ad absentes et futuros, sensum Scripturae tradendo, secundum illud Is. c. VIII, 1: <I>sume tibi librum grandem et scribe in eo stilo hominis</I>. In hoc autem officio portandi nomen Dei ostenditur eius excellentia quantum ad tria. Primo quidem, quantum ad electionis gratiam, unde dicitur <I>vas electionis</I>. Eph. c. I, 4: <I>elegit nos in Christo ante mundi constitutionem</I>. Secundo quantum ad fidelitatem quia nihil sui quaesivit sed Christi, secundum illud II Cor. IV, 5: <I>non enim nosmetipsos praedicamus, sed Christum Iesum</I>. Unde dicit: <I>vas electionis est mihi</I>. Tertio quantum ad singularem excellentiam, unde ipse dicit, I Cor. XV, 10: <I>abundantius illis omnibus laboravi</I>. Unde signanter dicit <I>vas electionis est mihi</I>, quasi prae aliis singulariter. Quantum ad fructum considerandum est quod quidam sunt quasi vasa inutilia, vel propter peccatum vel propter errorem, secundum illud Ier. LI, 34: <I>reddidit me quasi vas inane</I>. Sed beatus Paulus fuit purus a peccato et errore, unde fuit vas electionis utile, secundum illud II Tim. II, 21: <I>si quis emundaverit se ab istis</I>, scilicet erroribus et peccatis, <I>erit vas in honorem sanctificatum utile domino</I>. Unde utilitas sive fructus huius vasis exprimitur cum dicitur <I>coram gentibus</I>, quarum doctor fuit secundum illud I Tim. II, 7: <I>doctor gentium in fide et veritate; et regibus</I>, quibus fidem Christi annuntiavit sicut Agrippae, ut habetur Act. XVI, 38, et etiam Neroni et eius principibus; unde dicitur Phil. c. I, 12-13: <I>quae circa me sunt magis ad profectum venerunt Evangelii, ita ut vincula mea manifesta fierent in Christo in omni praetorio</I>; Is. XLIX, 7: <I>reges videbunt et consurgent principes. Et filiis Israel</I>, contra quos de Christo disputabat, Act. IX, 22: <I>Saulus autem magis convalescebat et confundebat Iudaeos, qui habitabant Damasci, affirmans quoniam hic est Christus</I>. Sic igitur ex verbis praemissis possumus accipere quatuor causas huius operis, scilicet epistolarum Pauli, quas prae manibus habemus. Primo quidem auctorem in vase. Secundo materiam in nomine Christi, quae est plenitudo vasis, quia tota doctrina haec est de doctrina Christi. Tertio modum in usu portationis; traditur enim haec doctrina per modum epistolarum, quae per nuntios portari consueverunt, secundum illud II Par. c. XXX, 6: <I>perrexerunt cursores cum epistulis ex regio imperio</I>, et cetera. Quarto distinctionem operis in utilitate praedicta. Scripsit enim quatuordecim epistolas quarum novem instruunt Ecclesiam gentium; quatuor praelatos et principes Ecclesiae, id est reges; una populum Israel, scilicet quae est ad Hebraeos. Est enim haec doctrina tota de gratia Christi, quae quidem potest tripliciter considerari. Uno modo secundum quod est in ipso capite, scilicet Christo, et sic commendatur in epistola ad Hebraeos. Alio modo secundum quod est in membris principalibus corporis mystici, et sic commendatur in epistolis quae sunt ad praelatos. Tertio modo secundum quod in ipso corpore mystico, quod est Ecclesia, et sic commendatur in epistolis quae mittuntur ad gentiles, quarum haec est distinctio: nam ipsa gratia Christi tripliciter potest considerari. Uno modo secundum se, et sic commendatur in epistola ad Romanos; alio modo secundum quod est in sacramentis gratiae et sic commendatur in duabus epistolis ad Corinthios, in quarum prima agitur de ipsis sacramentis, in secunda de dignitate ministrorum, et in epistola ad Galatas in qua excluduntur superflua sacramenta contra illos qui volebant vetera sacramenta novis adiungere; tertio consideratur gratia Christi secundum effectum unitatis quem in Ecclesia fecit. Agit ergo apostolus, primo quidem, de institutione ecclesiasticae unitatis in epistola ad Ephesios; secundo, de eius confirmatione et profectu in epistola ad Philippenses; tertio, de eius defensione, contra errores quidem, in epistola ad Colossenses, contra persecutiones vero praesentes, in I ad Thessalonicenses, contra futuras vero et praecipue tempore Antichristi, in secunda. Praelatos vero Ecclesiarum instruit et spirituales et temporales. Spirituales quidem de institutione, instructione et gubernatione ecclesiasticae unitatis in prima ad Timotheum, de firmitate contra persecutores in secunda, tertio de defensione contra haereticos in epistola ad Titum. Dominos vero temporales instruit in epistola ad Philemonem. Et sic patet ratio distinctionis et ordinis omnium epistolarum. Sed videtur quod epistola ad Romanos non sit prima. Prius enim videtur scripsisse ad Corinthios secundum illud Rom. c. ultimo: <I>commendo autem vobis Phoeben, sororem nostram, quae est in ministerio Ecclesiae quae est Cenchris</I>, ubi est portus Corinthiorum. Sed dicendum quod epistola ad Corinthios prior est in tempore Scripturae. Sed epistola ad Romanos praemittitur, tum propter dignitatem Romanorum qui aliis gentibus dominabantur quia hic confutabatur superbia quae est <I>initium omnis peccati</I>; ut dicitur Eccli. X, 14; tum quia etiam hoc exigit ordo doctrinae ut prius gratia consideretur in se quam ut est in sacramentis. Item quaeritur unde apostolus hanc epistolam scripsit. Augustinus dicit quod de Athenis; Hieronymus quod de Corintho. Nec est contradictio, quia forte Athenis incepit eam scribere sed Corinthi consummavit. Item obiicitur contra id quod in Glossa dicitur quod aliqui fideles, antequam Petrus, Romanis praedicaverunt. In ecclesiastica vero historia dicitur quod Petrus primus praedicavit eis. Sed intelligendum est primus inter apostolos et cum sequela magni fructus. Ante vero praedicaverat Romae Barnabas ut habetur in itinerario Clementis.</P>
<DIV CLASS="centro">
<BR>
<P>
<A HREF="iopera.html"><IMG SRC="icons/index.gif" WIDTH="19" HEIGHT="19" ALIGN="middle" BORDER="0" ALT="Ad indicem operum omnium Sancti Thomae"></A>
&nbsp;
<A HREF="cro011.html"><IMG SRC="icons/ageultra.gif" WIDTH="19" HEIGHT="19" ALIGN="middle" BORDER="0" ALT="age ultra"></A>
</P>
<BR><HR><BR>
<ADDRESS>&copy; 2019 Fundaci&oacute;n Tom&aacute;s de Aquino quoad hanc editionem<BR>Iura omnia asservantur<BR>OCLC nr. <A HREF="http://worldcatlibraries.org/wcpa/oclc/49644264" STYLE="text-decoration=none">49644264</A></ADDRESS>
</DIV>
</body>
</HTML> 